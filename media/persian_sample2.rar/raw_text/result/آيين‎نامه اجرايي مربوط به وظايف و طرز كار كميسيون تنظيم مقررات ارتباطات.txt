آيين‎نامه اجرايي مربوط به وظايف و طرز كار كميسيون تنظيم مقررات ارتباطات مصوبه شماره 76200/ت 30۵82 هـ مورخ 24/12/1383
هیئت‌وزیران در جلسه مورخ 19/12/1383 بنا به پيشنهاد شماره 278۵/100 مورخ 7/2/1383 وزارت ارتباطات و فناوري اطلاعات و به استناد تبصره ماده (6) قانون وظايف و اختيارات وزارت ارتباطات و فناوري اطلاعات - مصوب 1382- آيين‎نامه اجرايي مربوط به وظايف و طرز كار كميسيون تنظيم مقررات ارتباطات را به شرح زير تصويب نمود:
ماده 1- كميسيون تنظيم مقررات ارتباطات كه در اين آيين‌نامه به‌اختصار كميسيون ناميده مي‌شود با استفاده از امكانات و نيروي انساني سازمان تنظيم مقررات و ارتباطات راديويي تشكيل مي‌گردد.
ماده 2- وظايف و اختيارات كميسيون به شرح زير است:
الف- اصلاح و تجديد ساختار بخش‌های ارتباطي كشور.
ب- تعيين سياست نرخ‌گذاري بر كليه خدمات در بخش‌های مختلف ارتباطات و فناوري اطلاعات و تصويب جداول تعرفه‌ها و نرخ‌های كليه خدمات ارتباطي در چارچوب قوانين و مقررات كشور.
ج- تدوين مقررات ارتباطي كشور در چارچوب قوانين و مقررات كشور و اعمال و نظارت بر حسن اجراي آن.
د- سياستگذاري در خصوص صدور مجوز فركانس و تعيين و دريافت حق‌الامتياز صدور مجوز در چارچوب قوانين و مقررات كشور.
هـ- تحقق اهداف موردنظر در بخش ارتباطات راديويي و راديو آماتوري.
تبصره- به‌منظور جلوگيري از ضرر و زيان جامعه و تحقق رشد و توسعه اقتصادي كشور، بخش غیردولتی، در قلمرو شبكه‌هاي غير مادر بخش مخابرات، شبكه‌هاي مستقل و موازي پستي و مخابراتي با رعايت اصل چهل و چهارم قانون اساسي جمهوري اسلامي ايران و حسب مجوز هیئت‌وزیران اجازه فعاليت خواهند داشت.
ماده 3- كميسيون از افراد زير تشكيل مي‌گردد:
الف- وزير ارتباطات و فناوري اطلاعات (رئيس كميسيون).
ب- معاون وزير و رئيس سازمان تنظيم مقررات و ارتباطات راديويي (دبير كميسيون).
ج- نماينده سازمان مديريت و برنامه‌ريزي كشور با معرفي رئيس آن سازمان.
د- نماينده وزارت امور اقتصادي و دارايي با معرفي وزير امور اقتصادي و دارايي.
هـ- سه نفر صاحب‌نظر در امور توسعه اقتصادي، ارتباطات و يا فناوري اطلاعات كه با پيشنهاد وزير ارتباطات و فناوري اطلاعات با تصويب هیئت‌وزیران براي مدت 4 سال انتخاب مي‌شوند.
ماده 4- جلسات كميسيون با حضور پنج نفر از اعضا تشكيل مي‎شود.
ماده ۵- نایب‌رئیس كميسيون در اولين جلسه كميسيون انتخاب خواهد شد.
ماده 6- مصوبات كميسيون حداقل بارأی چهار نفر تأييد و توسط دبير كميسيون ابلاغ مي‌گردد.
ماده 7- مسئوليت تعيين دستورجلسات و ارسال آن، دعوت از اعضا، برقراري ارتباط با دستگاه‌ها و ساير مؤسسات و نهادها، تشكيل كارگروه‎هاي كارشناسي براي بررسي موضوعات و ارائه آن به كميسيون و دعوت از كساني كه حضور آنان در جلسات كميسيون الزامي ‎باشد، برعهده دبیر کمیسیون مي‎باشد.
ماده 8- دستورالعمل چگونگي برگزاري جلسات كميسيون توسط دبيرخانه تهيه و به تصويب كميسيون خواهد رسيد.
