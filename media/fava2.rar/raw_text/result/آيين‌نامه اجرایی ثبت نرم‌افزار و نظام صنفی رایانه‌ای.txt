آيين‌نامه اجرایی ثبت نرم‌افزار و نظام صنفی رایانه‌ای مصوبه شماره 2118۵/ت 26089 هـ مورخ 24/4/1383 هیئت‌وزیران با اعمال اصلاحات
هیئت‌وزیران در جلسه مورخ 21/4/1383 بنا به پیشنهاد شماره 20097/0۵ مورخ 29/11/1380 سازمان مدیریت و برنامه‌ریزی كشور و به استناد مواد (2) و (17) قانون حمایت از حقوق پدیدآورندگان نرم‌افزارهای رایانه‌ای - مصوب 1379 - آيين‌نامه اجرایی مواد یادشده را به شرح زیر تصویب نمود:
آيين‌نامه اجرایی مواد (2) و (17) قانون حمایت از حقوق پدیدآورندگان نرم‌افزارهای رایانه‌ای
قسمت اول - ثبت نرم‌افزار
بخش اول - تعاریف مربوط به ثبت نرم‌افزار
ماده 1 - در این آيين‌نامه منظور از كلمه «قانون» حمایت از حقوق پدیدآورندگان نرم‌افزارهای رایانه‌ای - مصوب 1379 - می‌باشد.
ماده 2 - نرم‌افزار عبارت است از مجموعه برنامه‌های رایانه‌ای، رویه‌ها، دستورالعمل‌ها و مستندات مربوط به آن‌ها و نیز اطلاعات مربوط به عملیات یك سیستم رایانه‌ای كه دارای كاربری مشخص بوده و بر روی یكی از حامل‌های رایانه‌ای ضبط‌شده باشد.
تبصره 1 - آثار و محصولات نرم‌افزاری نوشتاری، صوتی و تصویری كه با كمك نرم‌افزار پردازش‌شده و به‌صورت یك پدیده مستقل تهیه و ارائه شود نیز مشمول این آيين‌نامه خواهد بود.
تبصره 2 - خلق عملیات نرم‌افزاری در ذهن یا بیان مخلوق ذهنی، بدون اینكه برنامه‌های رایانه‌ای و مستندات و دستورالعمل‌های آن تدوین‌شده باشد، نرم‌افزار محسوب نمی‌شود و برای خالق آن حقوقی ایجاد نمی‌نماید.
ماده 3 - پدیدآورنده نرم‌افزار، شخص یا اشخاصی هستند كه بر اساس دانش و ابتكار خود كلیه مراحل مربوط اعم از تحلیل، طراحی، ساخت و پیاده‌سازی نرم‌افزار را انجام دهند.
ماده 4 - حقوق معنوی نرم‌افزار رایانه‌ای بدون اینكه منحصر به این تعبیر باشد عبارت است از: حق انتساب نرم‌افزار به پدیدآورنده آن و محدود به زمان و مكان نیست و غیرقابل‌انتقال است.
ماده ۵ - حقوق مادی نرم‌افزار رایانه‌ای بدون اینكه منحصر به مصادیق زیر باشد عبارت از: حق استفاده شخصی، حق نشر، حق عرضه، حق اجرا، حق تكثیر و هرگونه بهره‌برداری اقتصادی است و قابل نقل‌وانتقال می‌باشد.
ماده 6 - نشر عبارت است از: قرار دادن نرم‌افزار در معرض استفاده عموم اعم از اینكه بر روی یكی از حامل‌های رایانه‌ای، تکثیرشده یا به‌منظور فوق در محیط‌های رایانه‌ای قابل‌استفاده برای دیگران قرار داده شود.
ماده 7 - عرضه عبارت است از ارائه نرم‌افزار برای استفاده شخص یا اشخاص معین دیگر در زمان یا مكان محدود و برای بهره‌برداری مشخص.
ماده 8 - اجرا عبارت است از استفاده عملی و كاربردی از نرم‌افزار در محیط‌های رایانه‌ای.
بخش دوم - حقوق پدیدآورنده
ماده 9 - حقوق مادی و معنوی نرم‌افزار به پدیدآورنده تعلق دارد. استفاده از تمام یا قسمتی از حقوق مادی موضوع قانون برای مدت 30 سال یا كمتر، با قید شرط یا بدون شرط به اشخاص دیگر قابل نقل‌وانتقال می‌باشد. اشخاصی كه به ترتیب فوق اجازه نشر یا عرضه یا اجرای نرم‌افزاری را كه دیگری پدید آورده است به دست آورده‌اند مکلف‌اند نام پدیدآورنده را نیز در نسخ عرضه‌شده ذكر نمایند، مگر اینكه با پدیدآورنده به‌گونه‌ای دیگر توافق شده باشد.
ماده 10 - نرم‌افزار ممكن است به سفارش شخص حقیقی یا حقوقی پدید آمده باشد. حقوق مادی نرم‌افزارهایی كه مطابق ماده (6) قانون پدید می‌آید به مدت مقرر در ماده (1) قانون 30 سال متعلق به سفارش‌دهنده است، مگر اینكه برای مدت كمتر یا ترتیب محدودتری توافق شده باشد ولی حقوق معنوی نرم‌افزار متعلق به پدیدآورنده است.
ماده 11 - هرگاه اشخاص متعدد در پدیدآوردن نرم‌افزار مشاركت داشته باشند، چنان‌چه سهم مشاركت هر یك در پدید آوردن نرم‌افزار مشخص باشد، حقوق مادی حاصل از آن به نسبت مشاركت به هر یك تعلق می‌گیرد. درصورتی‌که كار یكایك آنان جدا و متمایز نباشد اثر مشترك نامیده می‌شود و حقوق ناشی از آن حق مشاع پدیدآورندگان است.
تبصره - هر یك از شركا به‌تنهایی یا همه آن‌ها به‌اتفاق می‌توانند در مورد نقض حقوق موضوع قانون به مراجع قضایی صالحه مراجعه نمایند.
ماده 12 - استفاده از نرم‌افزارهای دیگر برای ایجاد نرم‌افزارهای سازگار و مكمل كه قابلیت‌ها و ظرفیت‌ها یا كاربری جدید ایجاد كند بلامانع است و نقض حقوق پدیدآورنده نرم‌افزارهای دیگر محسوب نمی‌شود مشروط بر اینكه پدیدآورنده نرم‌افزار سازگار و مكمل، رضایت كتبی پدیدآورندگان نرم‌افزارهایی كه برای نخستین بار در ایران تولید و توزیع‌شده است را گرفته باشد.
ماده 13 - حقوق مادی و معنوی نرم‌افزارهای جدید كه به‌واسطه نرم‌افزارهای دیگر پدید می‌آید متعلق به پدیدآورنده نرم‌افزار جدید است.
ماده 14 - پاداش، جایزه نقدی و امتیازاتی كه در مسابقات علمی، هنری و ادبی طبق شرایط مسابقه به آثار موردحمایت این آيين‌نامه تعلق می‌گیرد، متعلق به پدیدآورنده آن خواهد بود.
ماده 1۵ - اشخاصی كه نرم‌افزاری را با تغییراتی كه عرفاً نتوان آن را یك نرم‌افزار جدید به‌حساب آورد، به نام خود ثبت، تكثیر، منتشر، عرضه و یا بهره‌برداری نمایند، حقوق پدیدآورنده نرم‌افزار یادشده را نقض كرده‌اند.
ماده 16 - اشخاصی كه از نام، عنوان و نشان ویژه‌ای كه معرف نرم‌افزار خاصی است برای نام، عنوان و نشان نرم‌افزار خود بدون اخذ مجوز دارنده حقوق مادی و معنوی نرم‌افزار سابق و یا نماینده قانونی وی استفاده نمایند، ناقض حقوق پدیدآورنده محسوب می‌شوند.
ماده 17 - اشخاصی كه با علم و اطلاع از عدم رعایت حقوق پدیدآورنده، نرم‌افزاری را كه بدون اجازه پدیدآورنده منتشر یا عرضه‌شده است، تهیه و مورد بهره‌برداری قرار دهند ناقض حقوق پدیدآورنده محسوب می‌گردند.
ماده 18 - حق تكثیر تمام یا بخشی از نرم‌افزار بر روی حامل‌های رایانه‌ای متعلق به پدیدآورنده است و سایر اشخاص حتی اگر قصد نشر یا عرضه یا بهره‌برداری نداشته باشند مجاز به تكثیر نیستند.
ماده 19 - خرید و به‌كارگیری نرم‌افزارهای كپی غیرمجاز توسط دستگاه‌های دولتی و دیگر دستگاه‌ها و واحدها و سازمان‌های تابعه آن‌ها كه شمول قانون بر آن‌ها مستلزم ذكر نام است، ممنوع می‌باشد. ذی‌حسابان دستگاه‌های یادشده مجاز به پرداخت هزینه خرید نرم‌افزارهای كپی غیرمجاز نیستند.
تبصره - كاركنان دستگاه‌های موضوع این ماده، مجاز به نصب و بهره‌برداری نسخه كپی غیرمجاز نرم‌افزارهای موردحمایت این قانون روی رایانه‌های متعلق به دولت و دستگاه مرتبط نمی‌باشند. متخلفان از این حكم،‌ مشمول مجازات مقرر در قانون خواهند بود.
بخش سوم - اختراع نرم‌افزار
ماده 20 - به‌منظور صدور تأییدیه فنی، برای نرم‌افزارهایی كه پدیدآورنده مدعی اختراع آن است، در اجرای ماده (10) قانون، كمیته‌ای با تركیب مقرر در ماده مذكور، زیر نظر شورای عالی انفورماتیك تشكیل می‌شود. اعضای این كمیته به مدت سه سال منصوب می‌شوند و انتصاب مجدد آنان نیز بلامانع است. دستورالعمل مربوط به نحوه تشكیل جلسات و اتخاذ تصمیم در كمیته مذكور به تصویب شورای عالی انفورماتیك خواهد رسید.
ماده 21 - درصورتی‌که متقاضی، مدعی اختراع نرم‌افزار باشد ابتدا با مراجعه به اداره مالكیت صنعتی، اظهارنامه مربوط را اخذ و تكمیل و همراه با مدارك و مستندات به اداره یادشده تسلیم و رسید دریافت می‌نماید.
اداره مالكیت صنعتی موظف است پس از انجام تشریفات قانونی یك نسخه از اظهارنامه به همراه مدارك و مستندات را به دبیرخانه شورای عالی انفورماتیك ارسال نماید. دبیرخانه مزبور موضوع را در كمیته حق اختراع مطرح و در صورت تأیید یا عدم تأیید فنی اختراع، مراتب را به اداره مالكیت صنعتی اعلام تا مرجع مذكور حسب مورد و بر اساس ترتیبات و تشریفات مقرر در قانون ثبت علائم و اختراعات و آيين‌نامه‌‌های مربوط مبادرت به صدور ورقه اختراع و اعلام نتیجه نماید.
ماده 22 - حقوق دارنده ورقه ثبت اختراع نرم‌افزار همان است كه در قانون ثبت علائم و اختراعات و اصلاحات بعدی آن مشخص‌شده است.
تبصره - استفاده از حقوق مندرج در قانون ثبت علائم و اختراعات، مانع از برخورداری پدیدآورنده نرم‌افزار از حقوق موضوع این قانون و مقررات این آيين‌نامه نخواهد بود.
بخش چهارم - چگونگی صدور گواهی ثبت نرم‌افزار
ماده 23 - دبیرخانه شورای عالی انفورماتیك با همكاری وزارت فرهنگ و ارشاد اسلامی، فرم‌های لازم برای تكمیل توسط متقاضی ثبت نرم‌افزار را تهیه تا از طریق دبیرخانه مزبور در اختیار متقاضی قرار گیرد.
ماده 24 - متقاضی ثبت نرم‌افزار پس از تكمیل فرم‌ها، دو نسخه از نرم‌افزار را به دبیرخانه تحویل داده و رسید دریافت می‌دارد. علاوه بر آن متقاضی باید به ازای هر نرم‌افزار مبلغ یک‌صد هزار (000/100) ریال برای ثبت و یک‌صد هزار (000/100) ریال برای تأیید فنی به‌حساب خزانه واریز و رسید آن را نیز همراه تقاضای خود تحویل دهد.
ماده 2۵ - شورای یادشده پیش از تأیید فنی، باید با ارسال یك نسخه از نرم‌افزار به وزارت فرهنگ و ارشاد اسلامی، عدم مخالفت نرم‌افزار را بااخلاق اسلامی و عفت عمومی و سلامت شخصیت كودكان و نوجوانان استعلام كند. وزارت یادشده موظف است ظرف یك ماه نظر خود را به شورا اعلام كند.
تبصره (اصلاحي 9/10/1383) - چنان‌چه وزارت مذكور ظرف مدت دو (2) هفته، در پاسخ به استعلام شورا قادر به اظهارنظر قطعی نباشد موظف است ضمن اعلام دلایل خود، حداكثر ظرف 3 ماه نظر قطعی خود را اعلام نماید. در غیر این صورت عدم مخالفت نرم‌افزار با ضوابط و مقررات فرهنگی ازجمله اخلاق اسلامی، عفت عمومی و سلامت شخصیت كودكان و نوجوانان مورد تأیید تلقی خواهد شد.
ماده 26 - شورا پس از دریافت تأییدیه وزارت مورداشاره موظف است حداكثر ظرف 3 ماه نسبت به بررسی فنی نرم‌افزار اقدام و نظر خود را به وزارت یادشده اعلام نماید. عدم اعلام نظر شورا در مهلت مقرر به‌منزله تأیید فنی است.
ماده 27 - وزارت مذكور موظف است حداكثر ظرف 2 هفته پس از دریافت تأییدیه فنی شورا نسبت به ثبت نرم‌افزار و صدور گواهی ثبت به نام متقاضی اقدام نماید.
تبصره 1 - دارنده گواهینامه ثبت نرم‌افزار می‌تواند شخصاً با مراجعه به وزارت تقاضا نماید حقوق مادی نرم‌افزار به شخص دیگری منتقل شود. در این صورت وزارت موظف است مراتب نقل‌وانتقال را ثبت و در گواهینامه ثبت نرم‌افزار درج نماید.
تبصره 2 - وزارت موظف است مراتب ثبت و تغییرات مالكیت حقوق مادی نرم‌افزار را در جایگاه اینترنتی كه به همین منظور ایجاد گردیده است درج كند.
ماده 28 - چنان‌چه پدیدآورنده، مدعی اختراع نرم‌افزار باشد، پس از طی مراحل مذكور در ماده (21)، نرم‌افزار در كمیته حق اختراع مذكور در ماده (10) قانون موردبررسی قرارگرفته و مراتب تأیید یا عدم‌تأیید در فرم مربوط درج می‌گردد.
ابلاغ تأیید یا عدم‌تأیید اختراع توسط دبیرخانه شورای عالی انفورماتیك كشور به اداره مالكیت صنعتی و از آن طریق به متقاضی صورت می‌گیرد.
ماده 29 - شورای عالی انفورماتیك و وزارت فرهنگ و ارشاد اسلامی مکلف‌اند از نسخ نرم‌افزارهایی كه جهت تأیید و ثبت در اختیار آن‌ها قرار می‌گیرد به نحوی محافظت نمایند كه مندرجات آن جز با رضایت مالك حقوق مادی نرم‌افزار در دسترس سایر اشخاص قرار نگیرد. اشخاصی كه در دبیرخانه شورا و وزارت مذكور متهم به اهمال و سوءاستفاده باشند، با شكایت مالك به‌عنوان ناقض حقوق وی تحت تعقیب قرار خواهند گرفت. به‌علاوه تخلف این قبیل اشخاص حسب مورد در هیئت‌های رسیدگی به تخلفات اداری یا هیئت‌های انضباطی مشابه رسیدگی و مجازات اداری مقرر نیز در مورد آنان اعمال خواهد شد.
تبصره - در موارد اختراع، موضوع تابع قوانین و مقررات مربوط خواهد بود.
ماده 30 - قبول تقاضای ثبت اختراع و نیز ثبت نرم‌افزار، مانع اعتراض و ادعای حق از ناحیه اشخاص دیگر نخواهد بود و افراد ذی‌حق می‌توانند به مراجع صالحه قضایی مراجعه نمایند.
ماده 31 - چنان‌چه متقاضی ثبت نرم‌افزار نسبت به تصمیم شورای عالی انفورماتیك و یا وزارت فرهنگ و ارشاد اسلامی اعتراض داشته باشد، حسب مورد می‌تواند در شورای یادشده و یا كمیته‌ای كه توسط وزیر فرهنگ و ارشاد اسلامی تعیین می‌شود تقاضای تجدیدنظر و رسیدگی مجدد نماید.
قسمت دوم - نظام صنفی رایانه‌ای
بخش اول - تعاریف مربوط به نظام صنفی رایانه‌ای
ماده 32 - اصطلاحات اختصاری زیر در معانی مشروح مربوط به كار می‌رود:
1 - نظام صنفی رایانه‌ای: قواعد و مقرراتی است كه در جهت ساماندهی، ایجاد تشكیلات، تعیین وظایف و نظم‌بخشی به فعالیت تجاری رایانه‌ای مجاز و حمایت از حقوق پدیدآورندگان نرم‌افزار وضع و تحت نظارت شورای عالی انفورماتیك كشور تنظیم و تنسیق می‌گردد و از این پس «نظام صنفی رایانه‌ای» خوانده می‌شود.
2 - فرد صنفی: شخص حقیقی یا حقوقی است كه فعالیت خود را درزمینه امور تحقیقاتی، طراحی، تولیدی، خدماتی، تجاری رایانه‌ای (اعم از سخت‌افزار، نرم‌افزار و شبكه‌های اطلاع‌رسانی) قرار می‌دهد.
تبصره 1 - ایجاد هرگونه مركز پژوهشی، تحقیقاتی منوط به رعایت ضوابط قانونی مربوط است.
تبصره 2 - اشخاص حقیقی یا حقوقی كه طبق این آيين‌نامه و قانون مجوز فعالیت، پروانه تأسیس یا بهره‌برداری می‌گیرند، چنان‌چه مبادرت به عرضه مستقیم كالا یا خدمات به مصرف‌کننده نمایند، مکلف‌اند علاوه بر رعایت این آيين‌نامه بر اساس مقررات مربوط نسبت به اخذ پروانه كسب و مجوزهای مربوط از مراجع ذی‌ربط اقدام كنند.
3 - واحد صنفی: هر واحد اقتصادی كه توسط فرد صنفی رایانه‌ای با اخذ پروانه كسب یا مجوز لازم برای فعالیت موضوع بند "2" این ماده دایر می‌گردد، واحد صنفی نامیده می‌شود.
4 - عضو صنف: دانش‌آموختگان رشته‌های كامپیوتر، مهندسی برق، ریاضی و رشته‌های مرتبط كه حداقل دو سال از زمان فارغ‌التحصیلی آنان در رشته‌های مزبور گذشته و یا در آزمونی كه به همین منظور از سوی نظام صنفی رایانه‌ای برگزار می‌گردد، موفقیت لازم را احراز نمایند، به‌عنوان شخص حقیقی به عضویت نظام یادشده درمی‌‌آید.
۵ - صنف رایانه‌ای: آن گروه از افراد كه طبیعت فعالیت آنان از یك نوع باشد، صنف رایانه‌ای را تشكیل می‌دهند.
6 - شاخه‌های نظام صنفی رایانه‌ای: شاخه‌های صنف بر اساس طبیعت كارهای قابل ارجاع به آن به شرح زیر دسته‌بندی می‌شوند:
الف - برای انجام فعالیت‌های مشاوره، نظارت، طراحی، تولید، نصب و راه‌‌اندازی، توسعه و پشتیبانی و آموزش سیستم‌های نرم‌افزار، سخت‌افزار، شبكه‌های اطلاع‌رسانی و نظایر آن، «شاخه شركت‌ها» با مشاركت افراد حقوقی صنف كه حسب قانون تجارت ایجاد می‌شوند، تشكیل می‌گردد.
ب - برای فعالیت‌های مربوط به عرضه محصولات سخت‌افزاری، نرم‌افزاری و حامل‌های حاوی اطلاعات، قطعات و مواد مصرفی كه نوعاً نیاز به پشتیبانی فنی نداشته و یا پشتیبانی فنی آن‌ها توسط شركت‌های موضوع‌بند «الف» ارائه می‌شود، «شاخه فروشگاه‌ها» با مشاركت افراد حقیقی صنفی كه دارای پروانه كسب، حسب قانون نظام صنفی هستند، تشكیل می‌شود.
تبصره - عضویت اعضای فروشگاهی در نظام صنفی رایانه‌ای موجب سلب اختیارات قانونی اتحادیه‌ها و مجامع امور صنفی نمی‌شود.
ج - برای فعالیت‌های مشاوره‌ای و نظارت، «شاخه مشاوران» تشكیل می‌گردد. مشاوران از میان اعضا انتخاب می‌شوند.
تبصره - شرایط احراز رتبه مشاوره و روش انتخاب و سقف فعالیت آنان به‌موجب دستورالعملی كه بر اساس قوانین و مقررات موجود به تصویب شورای عالی انفورماتیك می‌رسد، تعیین خواهد شد.
بخش دوم - اركان نظام صنفی رایانه‌ای
ماده 33 - اركان نظام صنفی رایانه‌ای عبارت‌اند از: نظام صنفی رایانه‌ای استان‌ها، شورای انتظامی استان‌ها، هیئت عمومی نظام، شورای مركزی نظام شورای انتظامی كل، بازرس و رئیس.
الف - نظام صنفی رایانه‌ای استان‌ها:
ماده 34 - نظام صنفی رایانه‌ای هر استان درصورتی‌که حداقل اعضای جدول زیر را به تشخیص مراجع مذكور در آن پوشش دهد، تشكیل می‌شود:
عنوان
حداقل عضو در استان
مرجع تشخیص
شركت‌ها و سایر اشخاص حقوقی
10
شورای عالی انفورماتیك
فروشگاه‌ها
1۵
اتحادیه صنفی مركز استان
مشاوران
۵
شورای عالی انفورماتیك
تبصره 1 - مادامی‌که نظام صنفی رایانه‌ای استان تشكیل نشده است، امور مربوط به آن استان توسط شورای مركزی نظام، سرپرستی یا اداره آن به‌نظام رایانه‌ای یكی از استان‌های هم‌جوار واگذار خواهد شد.
تبصره 2 - عضویت در بیش از یك نظام صنفی استانی مجاز نمی‌باشد.
ماده 3۵ - هر نظام استانی دارای مجمع عمومی، هیئت‌مدیره، شورای انتظامی و بازرس است. محل استقرار دائم دفتر مركزی آن در مركز استان می‌باشد، ولی هیئت‌مدیره می‌تواند پس از تأیید شورای مركزی در سایر شهرستان‌ها نیز نمایندگی دایر نماید.
ماده 36 - مجمع عمومی نظام هر استان از اجتماع تمامی اعضای (حقوقی، فروشگاهی و حقیقی) دارای حق رأی تشكیل می‌گردد و وظایف و اختیارات آن به شرح زیر است:
1 - انتخاب اعضای هیئت‌مدیره و بازرس.
2 - تصویب خط‌مشی‌ها، سیاست‌ها، برنامه‌ها و آيين‌نامه‌‌های اجرایی نظام.
3 - بررسی و تصویب پیشنهادهای هیئت‌مدیره.
4 - تعیین میزان ورودیه، حق عضویت و سایر منابع درآمدی.
۵ - عزل هیئت‌مدیره و بازرس.
6 - بررسی و تصویب ترازنامه، صورتحساب درآمد و هزینه‌های سال مالی گذشته و بودجه سال آتی نظام.
7 - استماع و ارزیابی گزارش سالیانه هیئت‌مدیره در خصوص فعالیت‌های نظام.
8 - تصویب تغییرات در مفاد اساسنامه نظام.
9 - تصویب انحلال نظام استانی و ارجاع آن به هیئت عمومی صنف.
10 - بررسی و اتخاذ تصمیم نسبت به سایر اموری كه طبق قوانین، آيين‌نامه‌‌های مربوط در صلاحیت مجمع عمومی است.
تبصره 1 - هر مجمع توسط هیئت‌رئیسه‌ای مركب از 1 رئیس، 1 منشی و 2 ناظر اداره می‌شود.
تبصره 2 - اعضای هیئت‌رئیسه نباید از بین كسانی باشند كه خود را در انتخابات هیئت‌مدیره و بازرس نامزد كرده‌‌اند.
تبصره 3 - تصویب موارد مربوط به بندهای 8 و 9 در اختیار مجمع عمومی فوق‌العاده می‌باشد.
ماده 37 - نحوه تشكیل جلسات مجامع عمومی عادی و فوق‌العاده:
تشكیل مجمع عمومی عادی در نوبت اول با حضور نصف به‌علاوه یك اعضای هر شاخه (حقیقی، حقوقی و فروشگاهی) نظام می‌باشد كه در صورت عدم حصول به نصاب لازم، در نوبت دوم كه حداكثر پانزده روز بعد تشكیل می‌شود با هر تعداد از اعضای كل شاخه‌ها برگزار خواهد شد. تصمیمات مجمع عمومی عادی بارأی اكثریت نسبی حاضران، لازم‌الاجرا خواهد بود.
تبصره 1 - نصاب تشكیل مجمع عمومی فوق‌العاده همان نصاب تشكیل مجمع عمومی عادی است ولی تصمیمات آن بارأی دوسوم حاضران دارای اعتبار است.
تبصره 2 - هر عضو ‌می‌تواند حداكثر وكالت دو عضو غایب در جلسه را داشته باشد.
تبصره 3 - دعوت برای تشكیل مجامع عمومی توسط هیئت‌مدیره یا بازرس و در دوره فترت توسط دبیر صورت خواهد گرفت.
تبصره 4 - دعوت برای تشكیل مجامع عمومی با دعوت كتبی و یا از طریق آگهی در روزنامه كثیرالانتشار منتخب مجمع عمومی و با تعیین زمان و مكان و دستور جلسه انجام و باید حداقل 1۵ روز قبل از تشكیل مجمع به اطلاع عموم برسد. مجمع می‌تواند برای دعوت از اعضا، روش دیگری را جایگزین نماید.
تبصره ۵ - یک‌سوم از اعضای شاخه‌های (حقوقی، فروشگاهی و حقیقی) نظام می‌تواند درخواست تشكیل مجمع عمومی فوق‌العاده نمایند. هیئت‌مدیره مكلف به قبول درخواست می‌باشد.
تبصره 6 - مجمع عمومی عادی سالی یک‌بار و مجمع عمومی به‌طور فوق‌العاده می‌تواند به‌دفعات تشكیل شود.
ماده 38 - هر نظام استانی دارای هیئت‌مدیره‌ای خواهد بود كه از اعضای داوطلب واجد شرایط، شاخه‌های آن توسط اعضای همان شاخه برای یك دوره 3 ساله انتخاب خواهند شد. انتخاب مجدد آنان برای یك دوره پیوسته دیگر بلامانع است و هیئت‌مدیره تا زمان انتخاب هیئت‌مدیره جدید، كماكان عهده‌دار مسئولیت خواهد بود.
ماده 39 - تعداد نمایندگان هر شاخه در هیئت‌مدیره نظام استانی به شرح جدول زیر خواهد بود كه بین 1 الی 3 علی‌البدل حسب تعداد برای هر شاخه خواهد داشت:
تعداد
شاخه
۵ - ۵0
۵1 - 100
101 - 300
301 - ۵00
۵01 به بالا
شركت‌ها و سایر اشخاص حقوقی
3
6
9
12
1۵
فروشگاه‌ها
2
3
3
4
۵
مشاوران
1
2
2
3
3
تبصره - با توجه به عدم وجود زیرساخت مناسب جهت تعیین صلاحیت مشاوران، هیئت‌مدیره‌های استانی و شورای مركزی دوره اول، بدون حضور نمایندگان این شاخه تشكیل می‌شوند. آيين‌نامه چگونگی احراز صلاحیت مشاوران پس از تصویب در شورای عالی انفورماتیك، حداكثر تا مجمع عمومی بعدی به اجرا گذاشته می‌شود.
ماده 40 - شرایط انتخاب شوندگان هیئت‌های مدیره استانی به شرح زیر می‌باشد:
1 - تابعیت دولت جمهوری اسلامی ایران.
2 - پایبندی به اسلام و یا یكی از اقلیت‌های دینی شناخته‌شده در قانون اساسی و وفاداری به‌نظام جمهوری اسلامی ایران.
3 - عدم اعتیاد به مواد مخدر.
4 - داشتن حسن شهرت اجتماعی، شغلی، عملی، حرفه‌ای و عدم اشتهار به فساد اخلاقی، به تأیید پنج درصد (۵%) واجدان حق رأی دادن در نظام است كه این تعداد كمتر از 2 نفر نمی‌باشد.
۵ - نداشتن پیشینه كیفری مؤثر.
ماده 41 - اولین دوره انتخاب در استان یا نظارت شورای عالی انفورماتیك و بااطلاع استاندار و توسط سازمان مدیریت و برنامه‌ریزی هر استان برگزار خواهد شد.
تبصره - دستورالعمل مربوط به تشكیل مجمع عمومی مؤسس استان‌ها، اساسنامه الگو، برگزاری انتخابات اولین دوره هیئت‌مدیره استان‌ها، انتخابات شورای مركزی، با رعایت قانون و مفاد این آيين‌نامه تهیه و به تصویب شورای عالی انفورماتیك خواهد رسید.
ماده 42 - اهم وظایف و اختیارات هیئت‌مدیره به شرح زیر است:
1 - نظارت بر حسن انجام خدمات ارائه‌شده توسط اشخاص حقیقی و حقوقی در حوزه استان.
2 - تنظیم روابط بین اعضای صنف و كارفرمایان و ارائه اطلاعات لازم به كارفرمایان در مورد اشخاص واجد صلاحیت فنی.
3 - دفاع از حقوق اجتماعی و حیثیت حرفه‌ای صنف.
4 - همكاری با مراجع ذی‌ربط در امر ارزشیابی، تعیین صلاحیت و ظرفیت اشتغال.
۵ - ارائه خدمات كارشناسی فنی به مراجع قضایی و قبول داوری در اختلافاتی كه دارای ماهیت فنی است، در چارچوب قوانین و مقررات مربوط كشور.
6 - معرفی نماینده نظام جهت عضویت در كمیسیون حل اختلاف مالیاتی، هیئت‌های تشخیص مطالبات تأمین اجتماعی و سایر مراجع قانونی.
7 - ارتقای دانش فنی و كیفیت كار اعضای صنف.
8 - برنامه‌ریزی در جهت تقویت و توسعه فرهنگ فناوری اطلاعات در استان با برگزاری مسابقات حرفه‌ای و تخصصی در چارچوب قوانین و مقررات.
9 - انتخاب دبیر نظام صنفی رایانه‌ای استانی از بین خود و یا خارج از آن و یا عزل وی.
10 - تعیین حق‌الزحمه كاركنان نظام استانی.
11 - تنظیم دستورالعمل‌های اداری - مالی نظام استانی طبق مقررات و نظام‌نامه‌های مصوب هیئت عمومی.
12 - معرفی اعضای شورای انتظامی وفق مقررات این آيين‌نامه.
13 - تشكیل كمیسیون‌های تخصصی استانی، با رعایت نظام‌نامه‌های هیئت عمومی و شورای مركزی.
14 - بررسی و تصویب بودجه سال آتی پیشنهادی نظام استانی.
ماده 43 - هیئت‌مدیره در اولین نشست خود، 1 نفر را به‌عنوان رئیس، 1 یا 2 نفر را به‌عنوان نایب‌رئیس و 1 نفر را به‌عنوان خزانه‌دار انتخاب می‌نماید.
ماده 44 - هیئت‌مدیره می‌تواند یك نفر را از بین خود و یا خارج از آن به‌عنوان دبیر انتخاب نماید.
دبیر نظام، مسئول اداره امور دبیرخانه بوده و وظایف او به شرح زیر است:
1 - استخدام یا به كار گماردن كاركنان اداری نظام و در صورت لزوم استخدام مشاور و كارشناس پس از تصویب هیئت‌مدیره.
2 - انجام مكاتبات و نامه‌های اداری نظام و نظارت بر حسن اجرای مقررات داخلی نظام.
3 - گشایش حساب‌های بانكی نظام به‌اتفاق خزانه‌دار و رئیس هیئت‌مدیره.
4 - اجرای مصوبات و تصمیمات هیئت‌مدیره و مجمع عمومی و انجام امور جاری نظام.
۵ - حفظ و نگهداری اسناد و مدارك اداری و مشخصات كامل اعضا.
6 - تهیه و تنظیم كارت عضویت نظام با امضای خود و رئیس هیئت‌مدیره و مهر رسمی نظام.
7 - ارسال شكایات واصل‌شده به شورای انتظامی استان.
8 - نمایندگی نظام، نزد كلیه اشخاص اعم از حقیقی و حقوقی، مراجع قضایی و اداری با حق توكیل.
ماده 4۵ - خزانه‌دار مسئول امور مالی نظام است و وظایف وی به شرح زیر است:
1 - امضای كلیه چك‌ها، اسناد مالی و اوراق تعهدآور بر عهده او و رئیس هیئت‌مدیره یا دبیر نظام است.
2 - اداره امور مالی نظام، تنظیم دفاتر و اسناد صورت‌جلسات مالی و رسیدگی و حفظ حساب‌ها.
3 - وصول و جمع‌آوری ورودیه، حق عضویت‌ها و كمك‌های مالی.
4 - تهیه و تنظیم ترازنامه، جهت ارائه به هیئت‌مدیره و بازرس.
۵ - رسیدگی به صحت اسناد و مدارك ارائه‌شده در مورد پرداخت‌ها.
6 - نظارت بر خریدوفروش و هر نوع عمل مالی.
7 - حفظ اموال منقول و غیرمنقول، وجوه و اسناد مالی.
8 - تنظیم بودجه سال آتی و تسلیم آن به هیئت‌مدیره جهت بررسی و تصویب.
ب - شورای انتظامی استان
ماده 46 - هر نظام استانی دارای یك شورای انتظامی متشكل از 3 تا ۵ نفر به معرفی هیئت‌مدیره كه یك نفر از آن‌ها حقوقدان می‌باشد خواهد بود و همگی با حكم رئیس شورای مركزی نظام برای مدت 3 سال منصوب‌شده و انتصاب مجدد آنان بلامانع خواهد بود.
رسیدگی به شكایات اشخاص حقیقی و حقوقی در خصوص تخلفات حرفه‌ای، انضباطی و انتظامی اعضا به عهده شورای یادشده می‌باشد. چگونگی رسیدگی به تخلفات و تعیین مجازات‌های انضباطی و موارد قابل‌تجدید نظر در شورای انتظامی نظام، طبق مواد آتی خواهد بود.
تبصره - هرگاه تخلف عضو، عنوان یكی از جرائم مندرج در قوانین را داشته باشد، این شورا مكلف است مراتب را برای رسیدگی به جنبه جزایی آن در اسرع وقت به مراجع قضایی صالح اعلام دارد. رسیدگی مراجع قضایی مزبور مانع از اجرای مجازات‌های انتظامی اعضا نخواهد بود.
ماده 47 - شورای انتظامی در اولین جلسه خود یك رئیس و یك نایب‌رئیس و یك نفر منشی برای مدت یك سال انتخاب خواهد كرد و تجدید انتخاب آنان بلامانع خواهد بود.
ماده 48 - هیئت‌مدیره می‌تواند در صورت اطلاع از وقوع تخلف، رأساً نیز به شورای انتظامی اعلام شكایت كند.
ماده 49 - دبیرخانه شورای انتظامی استان در دبیرخانه نظام صنفی رایانه‌ای استان قرار داشته و پس از وصول شكایت و تشكیل پرونده با رعایت نوبت، تعیین وقت می‌نماید. موارد خارج از نوبت به تشخیص رئیس شورای انتظامی استان تعیین می‌شود.
تبصره - كلیه مكاتبات و تصمیمات و آرای شورای انتظامی استان با امضای رئیس و در غیاب وی نایب‌رئیس و از طریق دبیرخانه انجام و ابلاغ می‌شود.
ماده ۵0 - شورای انتظامی استان ملزم به رسیدگی به كلیه شكایات واصله می‌باشد. اگر شكایتی را وارد نداند و یا رسیدگی به شكایتی را در صلاحیت خود تشخیص ندهد نظر به رد شكایت یا عدم صلاحیت داده و در غیر این صورت پس از اخذ دفاعیات، اتخاذ تصمیم می‌كند. شورا می‌تواند در صورت نیاز از طرفین برای استماع اظهارات آنان دعوت نماید.
عدم حضور شاكی یا وكیل یا نماینده او در اولین جلسه رسیدگی بدون اعلام قبلی در حكم انصراف از شكایت است، لیكن عدم حضور مشتكی‌عنه مانع رسیدگی و اخذ تصمیم نخواهد بود.
در صورت درخواست مشتكی‌عنه جهت حضور، شورا موظف به دعوت از وی می‌باشد. مشتكی‌عنه در صورت عدم امكان حضور، لایحه دفاعیه خود را قبل از جلسه رسیدگی به دبیرخانه شورای انتظامی استان تسلیم و یا یك نفر را به‌عنوان وكیل معرفی می‌نماید.
تبصره - شورای انتظامی استان می‌تواند از نظرات مشورتی كارشناسان خبره استفاده نماید.
ماده ۵1 - مجازات‌های انتظامی به‌قرار زیر است:
1 - اخطار شفاهی بدون درج در پرونده عضویت در نظام صنفی رایانه‌ای استان.
2 - توبیخ كتبی یا درج در پرونده عضویت در نظام صنفی رایانه‌ای استان.
3 - محرومیت موقت از فعالیت صنفی به مدت 1 روز تا 3 ماه.
4 - محرومیت موقت از فعالیت صنفی به مدت 3 ماه و 1 روز تا 1 سال.
۵ - محرومیت موقت از فعالیت صنفی به مدت 1 سال و 1 روز تا ۵ سال.
ماده ۵2 - تخلفات انتظامی و انضباطی و مجازات‌های مربوط حسب مورد با توجه به شرایط، دفعات و مراتب تخلف به شرح زیر است:
1 - عدم رعایت شئونات شغلی و حرفه‌ای مربوط از درجه 1 تا درجه 2.
2 - سهل‌انگاری و یا عدم رعایت اصول فنی به‌نحوی‌که موجب تضییع حقوق غیر گردد به‌تناسب میزان خسارات وارده از درجه 1 تا درجه 3.
3 - صدور تأییدیه‌های خلاف واقع از درجه 1 تا درجه ۵.
4 - ارائه صورت‌وضعیت یا سایر اوراق و مدارك كه موجب تضییع حقوق دیگران شود از درجه 2 تا درجه 4.
۵ - امتناع از انجام تمام یا بخشی از تكالیف ناشی از قرارداد از درجه 1 تا درجه 3.
6 - جعل و تزویر در اوراق و اسناد و مدارك حرفه‌ای از درجه 3 تا درجه ۵.
7 - اشتغال در كارهایی كه خارج از صلاحیت حرفه‌ای و یا ظرفیت اشتغال تعیین‌شده توسط مراجع ذی‌ربط، از درجه 1 تا درجه ۵.
8 - سوءاستفاده از عضویت و یا موقعیت‌های شغلی و اداری نظام به نفع خود و یا غیر، از درجه 2 تا درجه ۵.
9 - دریافت و پرداخت هرگونه مال یا وجه یا قبول خدمت خارج از ضوابط از درجه 3 تا درجه ۵.
10 - عدم رعایت مقررات و ضوابط مصوب نظام از درجه 1 تا درجه 3.
11 - تأسیس هرگونه مؤسسه، دفتر یا محل كسب و پیشه برای انجام خدمات فنی بدون داشتن مجوز قانونی لازم از درجه 2 تا درجه ۵.
12 - انجام فعالیت در دوره محرومیت موقت، علاوه بر محدودیت سابق از درجه 4 تا درجه ۵.
ماده ۵3 - تشخیص تخلف و انطباق آن با هر یك از مجازات‌های مقرر به عهده شورای انتظامی استان است و تكرار تخلف از هر نوع كه باشد موجب مجازات شدیدتر خواهد بود. ارتكاب جرائم متعدد مشمول جمع مجازات‌ها است كه درهرحال مجموع محرومیت از 10 سال فراتر نخواهد رفت.
تبصره - شورای انتظامی استان موارد تخلف اعضای فروشگاهی را به مراجعی كه در قانون نظام صنفی معین‌شده است، منعكس می‌كند تا طبق مفاد قانون یادشده نسبت به آن رسیدگی و احكام لازم صادر گردد.
ماده ۵4 - آرای شورای انتظامی باید مستند، مستدل و صریح بوده و در ذیل برگ رأی، نحوه اعتراض و مهلت آن به‌طور دقیق ذكر شود.
آرای شورای انتظامی استان، اعم از اینكه مبنی بر عدم وقوع تخلف و یا تعیین مجازات باشد، ظرف مدت 1 ماه از تاریخ ابلاغ، حسب مورد در شورای تجدیدنظر استانی و یا شورای انتظامی كل، قابل‌تجدید نظر است.
ماده ۵۵ - هر نظام استانی دارای یك شورای انتظامی تجدیدنظر است كه متشكل از ۵ نفر مركب از 1 نفر حقوقدان با 10 سال سابقه به انتخاب استاندار، یك نفر به انتخاب سازمان مدیریت و برنامه‌ریزی استان، 1 نفر از اعضای هیئت‌مدیره و 2 نفر به انتخاب شورای مركزی نظام می‌باشد كه با حكم شورای مركزی نظام برای مدت 3 سال منصوب می‌گردند.
جلسات شورای انتظامی استان با حضور دوسوم اعضا، رسمیت یافته و درهرحال آرای صادرشده با 3 رأی موافق، معتبر و لازم‌الاجرا خواهد بود.
كلیه درخواست‌های تجدیدنظر در این شورا بررسی می‌شود. كلیه احكام و مجازات‌های صادره تا درجه 4 در این شورا قطعی و لازم‌الاجرا بوده و مجازات‌های درجه ۵ در صورت درخواست محكوم‌‌علیه قابل‌بررسی در شورای انتظامی كل خواهد بود.
تبصره - شورای انتظامی تجدیدنظر در اولین جلسه خود 1 نفر را به‌عنوان رئیس و 1 نفر به‌عنوان نایب‌رئیس و 1 نفر را به‌عنوان منشی از بین خود انتخاب می‌نماید.
پ - شورای انتظامی كل نظام
ماده ۵6 - شورای انتظامی كل نظام، مرجع تجدیدنظر آرای صادرشده مبنی بر محكومیت از درجه ۵ شورای انتظامی استان‌ها است و دارای ۵ عضو می‌باشد. اعضای آن برای مدت 3 سال به شرح زیر منصوب و انتخاب مجدد آن‌ها بلامانع است.
1 - یك نفر حقوقدان با 1۵ سال سابقه كار به معرفی وزیر دادگستری.
2 - دو نفر به انتخاب شورای عالی انفورماتیك.
3 - دو نفر به انتخاب شورای مركزی نظام.
جلسات شورای انتظامی كل با حضور دو سوم اعضا رسمیت یافته و آرای صادرشده با 3 رأی موافق، معتبر و لازم‌الاجرا خواهد بود.
تبصره - روش و مدت انتخاب رئیس و نایب‌رئیس و منشی و محل دبیرخانه آن همانند شورای انتظامی استان خواهد بود.
ماده ۵7 - تقاضاهای تجدیدنظر پس از ثبت در دبیرخانه نظام استانی به همراه پرونده حسب مورد برای شورای انتظامی تجدیدنظر و یا شورای انتظامی كل ارسال خواهد شد.
ت - بازرس
ماده ۵8 - مجمع عمومی استان 1 نفر را به‌عنوان بازرس اصلی و 1 نفر را به‌عنوان بازرس علی‌البدل برای مدت 1 سال انتخاب می‌‌نماید. وظایف و اختیارات بازرس به شرح زیر است:
1 - بازرس می‌تواند در جلسات هیئت‌مدیره بدون داشتن حق رأی شركت نماید.
2 - بازرس اختیار دارد بدون دخالت در امور اجرایی بر فعالیت هیئت‌مدیره نظارت داشته و دفاتر و اسناد و مدارك و اطلاعات موردنیاز را بدون آنكه وقفه‌ای در فعالیت‌های اجرایی هیئت‌مدیره ایجاد شود مطالبه و موردبررسی قرار دهد.
3 - بازرس می‌تواند برای حسابرسی صورت‌های مالی پیشنهاد استفاده از مؤسسات حسابرسی را به هیئت‌مدیره ارائه نماید. هیئت‌مدیره موظف است نسبت به عقد قرارداد با مؤسسه مذكور اقدام كند.
4 - بازرس موظف است صورت‌های مالی مصوب هیئت‌مدیره را كه حداقل 2 هفته قبل از تشكیل مجمع عمومی سالیانه تهیه و در اختیار ایشان قرار می‌گیرد مورد رسیدگی قرار داده و نظر خود را ظرف حداكثر ۵ روز قبل از تشكیل مجمع عمومی در اختیار هیئت‌مدیره جهت طرح در مجمع عمومی قرار داده و گزارش سالیانه خود را به مجمع عمومی ارائه نماید.
ث - هیئت عمومی
ماده ۵9 - به‌منظور هماهنگی در امور نظام‌های استانی هیئت عمومی نظام صنفی رایانه‌ای كه ازاین‌پس به‌اختصار، هیئت عمومی خوانده می‌شود، از كلیه اعضای هیئت‌مدیره نظام‌های استانی در سطح كشور تشكیل می‌شود.
هیئت عمومی هرسال یک‌بار با دعوت شورای مركزی با حضور نماینده شورای عالی انفورماتیك جلسه عادی خواهد داشت. جلسات هیئت عمومی با حضور حداقل نیمی از اعضا رسمیت خواهد یافت.
تبصره - تشكیل اولین هیئت عمومی بنا به دعوت ریاست شورای عالی انفورماتیك خواهد بود.
ماده 60 - وظایف و اختیارات هیئت عمومی به شرح زیر است:
1 - انتخاب اعضای شورای مركزی از میان اعضای هیئت عمومی و عزل آنان.
2 - استماع و ارزیابی گزارش سالیانه شورای مركزی در خصوص فعالیت‌های نظام.
3 - بررسی و تصویب ترازنامه شورای مركزی.
4 - بررسی و تصویب خط‌مشی‌های عمومی و پیشنهادی شورای مركزی.
۵ - دریافت گزارش از فعالیت‌ها و مشكلات نظام‌های استانی و ارائه طریق به آن‌ها.
6 - اخذ تصمیم در مورد تنظیم روابط بین نظام‌های استانی به پیشنهاد شورای مركزی.
7 - بررسی و تصویب ضوابط، مقررات، نظام‌نامه‌ها و همچنین دستورالعمل پرداخت حق‌الزحمه اعضای شورای مركزی، اعضای شورای انتظامی استانی، شورای انتظامی كل، بازرسان استانی و بازرس نظام به پیشنهاد شورای مركزی.
8 - بررسی و تصویب نظام‌نامه‌های داخلی نحوه اداره هیئت عمومی.
9 - بررسی و تصویب نظام‌نامه پیشنهادی شورای مركزی در خصوص نحوه مدیریت منابع مالی نظام.
10 - انتخاب بازرس.
تبصره - شرح وظایف و اختیارات بازرس شورای مركزی مطابق ماده (۵8) این آيين‌نامه خواهد بود.
ج - شورای مركزی
ماده 61 - برای اداره امور كلان نظام، شورای مركزی مركب از 23 عضو اساسی و 9 عضو علی‌البدل تشكیل می‌شود. تركیب نمایندگان شورای مركزی و اعضای علی‌البدل به همان نسبت مذكور در ستون آخر جدول ماده (39) این آيين‌نامه بوده و دارای 1 رئیس، 2 نایب‌رئیس و 1 خزانه‌‌دار است. مدت فعالیت هر دوره شورای مركزی 3 سال است.
ماده 62 - جلسات شورای مركزی در مواقع لزوم به دعوت رئیس شورای مركزی و در غیاب وی توسط نواب رئیس تشكیل و با حضور نصف به‌علاوه 1 اعضا، رسمیت خواهد یافت. تصمیمات و مصوبات آن با حداقل 12 رأی موافق معتبر است.
اعضای علی‌البدل بدون داشتن حق رأی می‌توانند در جلسات شورای مركزی شركت كنند. تصمیمات شورای مركزی پس از ثبت در دفتر مخصوص از طریق دبیرخانه شورای مركزی به اشخاص و مراجع ذ‌‌ی‌صلاح ابلاغ و پیگیری می‌شود.
ماده 63 - انجام هزینه‌های اداری، استخدامی و سایر هزینه‌های اداره بهینه نظام، به‌موجب نظام‌نامه مالی و اداری است كه توسط شورای مركزی پیشنهاد و به تصویب هیئت عمومی خواهد رسید.
ماده 64 - هزینه‌های سازمانی نظام و اركان آن از محل حق عضویت اعضا، كمك‌های اعطایی، دریافت بهای ارائه خدمات پژوهشی، كارشناسی و آموزشی، فروش نشریات و برگزاری درس گروهی‌ها و نمایشگاه‌ها تأمین خواهد شد.
نحوه و میزان دریافت هر یك از منابع مذكور به‌موجب نظام‌نامه‌ای خواهد بود كه به پیشنهاد شورای مركزی و تصویب هیئت عمومی می‌رسد.
ماده 6۵ - اهم وظایف شورای مركزی عبارت است از:
1 - پیشنهاد خط‌مشی‌های كوتاه‌مدت، میان‌مدت و درازمدت، جهت تصویب هیئت عمومی.
2 - برنامه‌ریزی و فراهم ‌آوردن زمینه اجرای اهداف و خط‌مشی‌های مصوب هیئت عمومی.
3 - ایجاد زمینه مناسب برای انجام وظایف اركان نظام.
4 - برگزاری آزمون‌های تخصصی احراز صلاحیت مشاوران مستقل.
۵ - تهیه پیش‌نویس تعیین حدود صلاحیت اعضای صنف برای تصویب در شورای عالی انفورماتیك.
6 - همكاری با شورای عالی انفورماتیك در اجرای رتبه‌بندی و احراز صلاحیت اعضای صنف.
7 - تهیه پیش‌نویس نحوه ارجاع كار و ظرفیت اشتغال اعضای صنف جهت تصویب در شورای عالی انفورماتیك.
8 - مشاركت در برگزاری کنفرانس‌ها و گردهمایی‌های تخصصی در داخل كشور و در سطح بین‌المللی.
9 - داوری بین اركان داخلی نظام‌های استانی یا بین نظام‌های استانی با یكدیگر.
10 - همكاری با مراكز تحقیقاتی، علمی و آموزشی.
11 - حمایت اجتماعی از اعضای نظام رایانه‌ای و دفاع از حقوق و حیثیت آن‌ها و همچنین دفاع متقابل از حقوق جامعه به‌عنوان مصرف‌كنندگان محصولات صنف.
12 - تهیه مبانی قیمت‌گذاری خدمات، با توجه به پیشنهادهای نظام‌های استانی.
13 - تعیین و معرفی امضاهای مجاز برای امضای اوراق و اسناد مالی و تعهدآور و قراردادها.
14 - انتشار نشریه نظام و سایر نشریات تخصصی.
1۵ - همكاری و ارائه نظرات مشورتی به دولت و دستگاه‌های اجرایی درزمینه برنامه‌های توسعه فناوری اطلاعات در كشور.
تبصره - وظایف خزانه‌دار مشابه وظایف خزانه‌دار نظام استانی است.
چ - رئیس سازمان
ماده 66 - شورای مركزی در اولین نشست خود 3 نفر از اعضای اصلی شورا را به‌عنوان رئیس به سازمان مدیریت و برنامه‌ریزی كشور (شورای عالی انفورماتیك) پیشنهاد می‌نماید تا یكی از آن‌ها با حكم رئیس‌جمهور به این سمت منصوب گردد.
ماده 67 - وظایف و اختیارات رئیس سازمان به شرح زیر است:
1 - رئیس سازمان، بالاترین مقام اجرایی و اداری سازمان بوده و نمایندگی سازمان در مراجع ملی و بین‌المللی را به عهده دارد.
2 - مسئول اجرای مصوبات شورای مركزی است.
3 - نظارت بر عملكرد دبیرخانه و تهیه پیشنهادها و توصیه‌های لازم به‌منظور تحقق اهداف مندرج در قانون و ارائه آن به شورای مركزی.
4 - نظارت بر عملكرد نظام‌های استانی با هماهنگی شورای مركزی به‌منظور حسن جریان امور و حفظ حقوق، منافع، حیثیت و شئونات حرفه‌ای.
۵ - پیشنهاد تعیین دبیر كل.
6 - افتتاح جلسات هیئت عمومی در مواقعی كه دعوت‌کننده، شورای مركزی است.
7 - ابلاغ دستورالعمل‌ها، مصوبات و بخشنامه‌های مربوط به فناوری به نظام‌مهندسی استان‌ها.
8 - انجام سایر وظایفی كه از طرف هیئت عمومی یا شورای مركزی به رئیس سازمان محول می‌شود و همچنین وظایفی كه به‌منظور اداره نظام ضروری است.
9 - امضای مكاتبات عادی و اداری نظام.
ماده 68 - رئیس سازمان می‌تواند یك نفر از اعضای شورای مركزی و یا خارج از آن را به‌عنوان دبیر كل به شورای مركزی جهت كسب رأی اعتماد معرفی و یا درخواست عزل وی را نماید.
تبصره - رئیس می‌تواند برخی از اختیارات خود را با حفظ مسئولیت به دبیر كل نظام محول كند.
ماده 69 - در كلیه موارد مبهم یا مسكوت در این آيين‌نامه، با رعایت مواد قانون حمایت از پدیدآورندگان نرم‌افزارهای رایانه‌ای، قانون نظام صنفی و این آيين‌نامه، نظر شورای عالی انفورماتیك ملاك عمل خواهد بود.
