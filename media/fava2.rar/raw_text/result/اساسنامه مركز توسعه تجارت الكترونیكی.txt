اساسنامه مركز توسعه تجارت الكترونیكی مصوبه شماره 1۵1734/ت 32۵6۵ ه‍ مورخ 29/7/1388 هیئت‌وزیران با اعمال اصلاحات
وزارت بازرگانی - معاونت توسعه مدیریت و سرمایه انسانی رییس‌جمهور
هیئت‌وزیران در جلسه مورخ 4/6/1388 بنا به پیشنهاد مشترك وزارت بازرگانی و معاونت توسعه مدیریت و سرمایه انسانی رییس‌جمهور و به استناد ماده (80) قانون تجارت الكترونیكی - مصوب 1382 - اساسنامه مركز توسعه تجارت الكترونیكی را به شرح زیر تصویب نمود:
ماده 1- (17/1/1390) - به‌منظور نظارت بر حُسن اجرای قانون تجارت الكترونیكی - مصوب 1382، استقرار، پیاده‌سازی و توسعه تجارت الكترونیكی در كشور با استفاده از ابزارها و استانداردهای ملی و بین‌المللی و با عنایت به فرهنگ ایرانی و اسلامی و حمایت از فعالیت‌های تجارت الكترونیكی و ارتقای سطح كاربرد فناوری اطلاعات و ارتباطات در اقتصاد و بازرگانی، مركز توسعه تجارت الكترونیكی كه از این پس در این اساسنامه به‌اختصار «مركز» نامیده می‌شود، از تجمیع، مركز دولتی صدور گواهی الكترونیكی ریشه و كمیته ملی ادیفكت تشكیل و تمامی وظایف، اختیارات، دارایی‌ها، تعهدات و نیروی انسانی وزارت بازرگانی در حوزه تجارت الكترونیكی و مراكز یادشده و همچنین وظایف حاكمیتی مركز ملی شماره‌گذاری كالا و خدمات ایران، به مركز منتقل می‌شود.
ماده 2 - مركز دارای شخصیت حقوقی مستقل بوده و به‌صورت مؤسسه دولتی وابسته به وزارت بازرگانی خواهد بود و با رعایت قوانین و مقررات مربوط و این اساسنامه اداره می‌شود.
ماده 3 - وظایف مركز عبارت است از:
1 - برنامه‌ریزی، ارائه راهكارها، پشتیبانی و نظارت به‌منظور:
الف - بهره‌برداری از بسترها، راهبردها و نوآوری تجارت الكترونیكی در سطح كشور.
ب - ارائه تسهیلات و حمایت از ایجاد و توسعه زیرساخت‌های فنی، سرمایه‌های انسانی، قانونی، حاكمیتی و امنیتی توسعه تجارت الكترونیكی.
پ - فرهنگ‌سازی و آموزش جهت توسعه و ترویج استفاده از تجارت الكترونیك در فرایندهای کسب‌وکار مبتنی بر استانداردهای ملی و بین‌المللی.
ت - توسعه كاربردها نوآوری‌ها در جهت دست‌یابی به منافع تجارت الكترونیكی در اقتصاد كشور.
ث - توسعه فعالیت‌های تداركاتی و معاملاتی به‌صورت تجارت الكترونیكی.
ج - استانداردسازی فعالیت‌های اطلاع‌رسانی تجاری.
چ - حمایت از گسترش بازارهای دادوستد الكترونیكی.
ح - ساماندهی فعالیت ایستگاه‌های تجارت الكترونیكی كشور.
خ - فراهم‌سازی زمینه تعاملات ملی و بین‌المللی در تجارت الكترونیكی.
د - تسهیل تجارت از طریق استفاده از ابزارها، مدل‌ها و استانداردهای تجارت الكترونیكی ملی و بین‌المللی و ایجاد پنجره واحد تجاری.
2 - بررسی زمینه‌های مرتبط با تجارت الكترونیكی و ارائه پیشنهادات لازم جهت تأیید مراجع ذ‌‌ی‌صلاح.
3 - تدوین مقررات، استانداردها و ضوابط مربوط به تجارت الكترونیكی و پیشنهاد به مراجع ذ‌‌ی‌صلاح جهت تصویب.
4 - تدوین و نظارت بر اجرای ضوابط و مقررات استاندارد و یكپارچه در حوزه اطلاع‌رسانی تجاری به صورت الكترونیكی.
۵ - ایجاد، نگهداری و پشتیبانی از مركز داده بخش بازرگانی در چهارچوب نظام جامع فناوری اطلاعات كشور.
6 - همكاری و تعامل با مراجع و سازمان‌های بین‌المللی و منطقه‌ای ذی‌ربط.
7 - ارائه خدمات صدور گواهی الكترونیكی كشور.
8 - (17/1/1390) - حذف
9 - جمع‌آوری، تهیه و تدوین گزارش‌های سالانه عملكرد تجارت الكترونیكی.
10 - پیگیری و پیشنهاد تدوین ضوابط و مقررات در خصوص جرائم و مجازات‌ها (موضوع باب چهارم قانون تجارت الكترونیكی) به مراجع ذ‌‌ی‌صلاح.
11 - ارائه چهارچوب و ضوابط حمایت از مصرف‌كنندگان در فضای تجارت الكترونیكی براساس فصل اول از باب سوم قانون تجارت الكترونیكی.
12 - پیشنهاد اصلاح این اساسنامه با توجه به مقتضیات زمان و رشد تجارت الكترونیكی.
ماده 4 - به‌منظور تعیین سیاست‌های تجارت الكترونیكی كشور كارگروهی متشكل از اعضای زیر تشكیل خواهد شد:
1 - وزیر بازرگانی (رییس كارگروه)
2 - وزیر ارتباطات و فناوری اطلاعات
3 - وزیر راه و ترابری
4 - وزیر صنایع و معادن
۵ - وزیر امور اقتصادی و دارایی
6 - رییس كل بانك مركزی جمهوری اسلامی ایران
7 - معاون برنامه‌ریزی و نظارت راهبردی رییس‌جمهور
8 - معاون توسعه مدیریت و سرمایه انسانی رییس‌جمهور
9 - سه نفر صاحب‌نظر در امور تجارت الکترونیکی كه توسط رییس کارگروه تعیین می‌شوند.
تبصره 1 - در اولین جلسه تشكیل كارگروه، یك نفر از اعضاء به‌عنوان نایب‌رییس انتخاب خواهد شد.
تبصره 2 - كارگروه از وزرا یا رؤسای دستگاه‌های اجرایی ذی‌ربط حسب مورد بدون حق رأی برای شركت در جلسات كارگروه دعوت خواهد كرد.
تبصره 3 - كارگروه می‌تواند حسب مورد كمیسیون تخصصی تشكیل دهد و هر یك از اعضای كارگروه می‌توانند یكی از معاونان خود را برای شركت در جلسات كمیسیون تخصصی كارگروه معرفی نمایند.
تبصره 4 - دبیرخانه كارگروه در مركز مستقر می‌باشد و رییس مركز به‌عنوان دبیر كارگروه تعیین می‌شود.
ماده ۵ - رییس مركز از بین افراد صاحب‌نظر در امور اقتصاد و تجارت الكترونیكی و دارای تحصیلات دانشگاهی و سوابق اجرایی مربوط با حكم وزیر بازرگانی برای مدت چهار سال انتخاب و انتصاب مجدد وی برای دوره‌های بعد بلامانع است.
ماده 6 - وظایف و اختیارات رییس مركز به شرح زیر است:
1 - اداره امور مركز و نظارت بر حُسن اجرای وظایف آن.
2 - اخذ تصمیم و صدور دستور درباره امور مالی، اداری و استخدامی مركز در حدود تشكیلات و بودجه مصوب و مقررات مربوط و امضای نامه‌ها و مكاتبات.
3 - پیشنهاد اصلاح ساختار تشكیلاتی مركز به وزیر بازرگانی جهت طی مراحل قانونی تصویب به مراجع ذ‌‌ی‌صلاح.
4 - پیشنهاد تسهیلات و مشوق‌ها برای توسعه تجارت الكترونیكی به وزارت بازرگانی و نظارت بر حُسن اجرای آن پس از تصویب مراجع ذی‌ربط.
۵ - تهیه و تنظیم گزارش مالی و پیشنهاد بودجه مركز به وزارت بازرگانی جهت تصویب در مراجع ذی‌ربط.
6- نصب و عزل كاركنان مركز بر طبق مقررات مربوط و براساس تشكیلات مصوب.
7- نمایندگی مركز در مقابل اشخاص حقیقی و حقوقی اعم از دولتی و غیردولتی و نیز مراجع قضایی با حق توكیل به غیر.
8 - ارجاع دعاوی به داوری و تعیین داور و پایان دادن دعاوی به صلح با رعایت اصل 139 قانون اساسی.
9 - معرفی امضاهای مجاز برای استفاده از حساب‌های بانکی با رعایت قوانین و مقررات مربوط.
10 - انجام اقدامات لازم برای برقراری ارتباط با تشکل‌ها، مراجع و سازمان‌های داخلی و خارجی مرتبط با امر تجارت الكترونیكی برای تحقق اهداف مركز.
11 - تهیه گزارش عملكرد سالانه مركز و ارائه آن به وزیر بازرگانی و كارگروه یادشده.
12 - امضای قراردادها و اسناد تعهدآور.
ماده 7 - رییس مركز می‌تواند به مسئولیت خود تمام یا قسمتی از اختیارات و وظایف خود را به هر یك از كاركنان تفویض نماید.
تبصره - تفویض اختیارات موضوع این ماده نافی مسئولیت‌های نهایی و پاسخگویی رییس مركز به مراجع ذ‌‌ی‌صلاح نمی‌باشد.
ماده 8 - منابع مالی مركز همه‌ساله در لوایح بودجه سالانه پیش‌بینی می‌شود.
ماده 9 - سال مالی مركز از اول فروردین‌ماه تا پایان اسفندماه هرسال می‌باشد.
ماده ۱۰- (1۵/2/1392) - دارندگان حق امضای قراردادها و اسناد تعهدآور مالی عبارت از رییس مركز یا معاون ذی‌ربط وی می‌باشد. در مورد چک‌ها طبق قوانین و مقررات مربوط اقدام خواهد شد.
ماده 11 - وزارت بازرگانی مكلف است ظرف دو ماه پس از ابلاغ این اساسنامه، ساختار تشكیلاتی مركز را تهیه و جهت تصویب به معاونت توسعه مدیریت و سرمایه انسانی رییس‌جمهور ارائه نماید. معاونت یادشده مكلف است ظرف دو ماه تشكیلات مذكور را با رعایت مقررات مربوط تأیید یا اصلاح نماید.
ماده 12 - مركز، نقطه تماس جمهوری اسلامی ایران با سازمان‌های بین‌المللی و منطقه‌ای فعال در تجارت الكترونیكی با هماهنگی وزارت امور خارجه است.
ماده 13 (17/1/1390) - حذف
این اساسنامه به‌موجب نامه شماره 36019/30/88 مورخ 8/7/1388 شورای نگهبان به تأیید شورای یادشده رسیده است.
