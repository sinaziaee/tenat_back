اتخاذ تصمیماتی در خصوص بند (د) ماده 38 و بند (الف) ماده 42 قانون تجارت ‌الكترونیكی مصوبه شماره 606۵6 ت 31979 هـ مورخ 20/10/1383 هیئت‌وزیران با اعمال اصلاحات
هیئت‌وزیران در جلسه مورخ 9/10/1383 بنا به پیشنهاد مشترك وزارتخانه‌های بازرگانی‌، امور اقتصادی و دارایی‌، سازمان مدیریت و برنامه‌ریزی كشور و بانك مركزی جمهوری اسلامی ایران‌، موضوع ‌نامه شماره 1.18993 مورخ 2۵/9/1383 وزارت بازرگانی و به استناد بند «الف‌« ماده (79) قانون تجارت الكترونیكی - مصوب 1382 - تصویب نمود:
1 - مصرف‌کننده در موارد زیر به علت شرایط خاص كالا و خدمات‌، فاقد حق انصراف به شرح مندرج دربند «د‌« ماده (38) قانون تجارت الكترونیكی خواهد بود مگر اینكه طرفین به نحو دیگری توافق نمایند:
الف - در مورد خدمات‌، درصورتی‌که با توافق مصرف‌‌كننده ارائه آن قبل از پایان هفت روز كاری شروع‌شده باشد.
ب - ارائه خدمات برای تحویل مواد غذایی یا سایر كالاهایی كه مورد مصرف روزانه دارند.
ج - كالا یا خدماتی كه قیمت آن‌ها توسط نوسانات بازارهای مالی تعیین می‌شود و خارج از اختیار تأمین‌کننده است‌.
د - كالاهای ساخته‌شده با مشخصات فردی مصرف‌‌كننده كه به‌طور واضح جنبه شخصی دارند یا اینكه ‌به دلیل طبیعت آن‌ها نمی‌توانند باز پس داده شوند و یا اینكه به‌سرعت قابلیت فساد و خرابی دارند.
هـ (اصلاحي 8/12/1383) - نوارهای صوتی و تصویری و نرم‌افزارهای رایانه‌ای بسته‌بندی‌شده كه به‌وسیله مصرف‌کننده بازشده‌ باشند. کارت‌های اشتراك رمزدار اینترنتی كه بسته‌بندی و رمز آن بازشده باشد.
و - روزنامه‌، نشریه و مجلات مطابق تعریف قانون مطبوعات‌.
تبصره - سازمان حمایت مصرف‌كنندگان و تولید‌كنندگان موظف است فهرستی از مصادیق كالاها و خدمات مندرج دربند «ج‌« این ماده را تهیه و ضمن نگهداری اطلاعات به‌صورت روزآمد، از طریق شبكه‌ جامع اطلاع‌رسانی بازرگانی كشور و پایگاه اطلاع‌رسانی سازمان یادشده به آگاهی عموم برساند.
2 - خدمات مالی زیر، موضوع‌بند «الف‌« ماده (42) قانون تجارت الكترونیكی خارج از شمول قواعد حمایت از مصرف‌کننده می‌باشد:
الف - خدمات مربوط به سرمایه‌گذاری.
ب - خدمات بیمه‌ای.
ج - خدمات سایر مؤسسات مالی و اعتباری.
