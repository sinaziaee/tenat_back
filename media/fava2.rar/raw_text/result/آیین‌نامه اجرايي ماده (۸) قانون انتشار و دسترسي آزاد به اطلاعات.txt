آیین‌نامه اجرايي ماده (۸) قانون انتشار و دسترسي آزاد به اطلاعات مصوبه شماره 84348/ت ۵1979 هـ مورخ 30/6/1394 هیئت‌وزیران
هیئت‌وزیران در جلسه ۲۲/۶/۱۳۹۴ به پيشنهاد کميسيون انتشار و دسترسي آزاد به اطلاعات و به استناد ماده (۸) قانون انتشار و دسترسي آزاد به اطلاعات ـ مصوب ۱۳۸۸ ـ آیین‌نامه اجرايي ماده یادشده را تصويب کرد.
ماده ۱ ـ هر شخص حقيقي و يا حقوقي ايراني می‌تواند درخواست خود را براي دسترسي به اطلاعات را در برگه (فرم) مخصوصي که به تصويب کميسيون انتشار و دسترسي آزاد به اطلاعات موضوع ماده (۱۸) قانون می‌رسد، به‌صورت برخط از طريق درگاه الکترونيک، پيشخوان دولت الکترونيک، پست يا مراجعه حضوري به واحد اطلاع‌رسانی مؤسسه درخواست شونده تسليم کند.
تبصره ـ مؤسسات مشمول قانون به هنگام دريافت درخواست دسترسي به اطلاعات بايد رسيد کتبي يا الکترونيکي شامل شماره ثبت و تاريخ را به متقاضي تحويل دهند.
ماده ۲ ـ درخواست متقاضي بايد حاوي اطلاعات هويتي شامل نام و نام خانوادگي، شماره ملي براي اشخاص حقيقي، شناسه ملي براي اشخاص حقوقي، نام نماينده قانوني شخص حقيقي يا حقوقي، کد پستی و حسب مورد يکي از ابزار ارتباطي (شماره تلفن همراه، تلفن ثابت، نشاني رايانامه (ايميل) داخلي يا کارپوشه ملي ايرانيان) باشد.
ماده ۳ ـ پاسخ اطلاعات بايد به يکي از روش‌های زير و به انتخاب متقاضي ارائه شود:
۱ ـ به‌صورت بر خط از طريق رايانامه (ايميل) داخلي
۲ ـ به‌صورت بر خط از طريق کارپوشه ملي ايرانيان
۳ ـ به‌صورت کتبي از طريق پست به نشاني و کد پستی اعلام‌شده از سوي متقاضي
۴ ـ به‌صورت کتبي از طريق حضوري
ماده ۴ ـ درگاه الکترونيک مؤسسات مشمول قانون، بايد راهنمايي لازم براي دسترسي متقاضيان اطلاعات را در اختيار آنان قرار دهد.
ماده ۵ ـ درخواست سند يا اطلاعاتي که انتشار عمومي يافته باشد و از طريق درگاه الکترونيک مؤسسه در دسترس باشد، قابل‌پذیرش نيست.
ماده ۶ ـ اطلاعات عمومي که به متقاضي ارائه می‌شود، می‌تواند روي درگاه الکترونيک مؤسسه قرار گيرد.
ماده ۷ ـ بالاترين مقام مؤسسات مشمول قانون، واحد مشخصي را براي پاسخگويي به درخواست‌های موضوع قانون، معين و مسئول ذی‌ربط را با حکم خود منصوب می‌کند.
ماده ۸ ـ پس از دريافت و بررسي مدارک توسط متصدي دريافت درخواست‌ها، در صورت کامل بودن کاربرگ يا مدارک احتمالي، متصدي مربوط مکلف است ضمن تحويل رسيد به متقاضي، درخواست مزبور را بلافاصله به واحد مرتبط ارسال کند.
ماده ۹ ـ اگر متصدي دريافت درخواست‌ها، اطلاعات موردنظر را غیر مرتبط با مؤسسه خود بداند، مراتب را در ذيل همان کاربرگ، درج و گواهي می‌نماید.
ماده ۱۰ ـ چنانچه پاسخ به درخواست، منفي باشد، بايد مستند قانوني و علت ممنوعيت دسترسي، به ترتيب مقرر در ماده (۲) به متقاضي اعلام شود.
ماده ۱۱ ـ مؤسسات مشمول قانون مکلف‌اند با در نظر گرفتن ماهيت، فوريت و ضرورت اطلاعات درخواستي، در سریع‌ترین زمان ممکن به ترتيب مقرر در ماده (۲) به درخواست‌ها پاسخ کتبي دهند، اين زمان درهرحال نمی‌تواند بيش از ده روز کاري باشد.
تبصره ـ در خصوص درخواست‌های برخط، مهلت پاسخگويي از اولين روز کاري پس از دريافت درخواست آغاز می‌شود.
ماده ۱۲ ـ متقاضي می‌تواند در صورت عدم‌کفایت يا ناقص بودن اطلاعات دريافتي، مجدداً درخواست اطلاعات کند. شماره پيگيري درخواست جديد بايد حاوي شماره درخواست قبلي نيز باشد.
ماده ۱۳ ـ دستگاه‌های اجرايي موضوع ماده (۲۲۲) قانون برنامه پنجم توسعه مجازند در اجراي ماده (۵۴) قانون الحاق موادي به قانون تنظيم بخشي از مقررات مالي دولت ـ مصوب ۱۳۸۴ ـ درآمدهاي ناشي از فروش نشريات، کتب و نرم‌افزار را وصول نمايند و وجوه حاصله را به‌حساب درآمد عمومي نزد خزانه‌داری کل واريز نمايند. معادل وجوه واريزي از محل اعتبارات رديفي که به همين منظور در بودجه‌های سنواتي منظور خواهد شد در اختيار دستگاه‌های ذی‌ربط قرار می‌گیرد تا جهت انجام خدمات فوق‌الذکر هزينه نمايند. تعرفه ارائه خدمات با پيشنهاد کميسيون انتشار و دسترسي آزاد به اطلاعات به تصويب هیئت‌وزیران می‌رسد.
تبصره ـ ساير مؤسسات مشمول اين آیین‌نامه مجازند با تصميم مراجع ذی‌صلاح در قبال ارائه خدمات فوق مبالغي وصول و به‌حساب هاي مربوط واريز و از محلي که در بودجه مصوب آن‌ها منظور می‌شود با رعايت قوانين مربوط براي تداوم خدمات مذکور هزينه نمايند.
ماده ۱۴ ـ وزارت ارتباطات و فناوري اطلاعات مکلف است سامانه الکترونيکي متناسب با حجم درخواست‌ها و پاسخ‌ها را ظرف یک سال از تاريخ لازم الاجراء شدن اين آیین‌نامه، طراحي و پس از تأييد کميسيون مذکور، به‌صورت آزمايشي اجرا نمايد. اين سامانه پس از سه سال به‌صورت رسمي، مجراي اصلي اعمال قانون انتشار و دسترسي آزاد به اطلاعات خواهد بود.
تبصره ـ کليه مؤسسات عمومي مشمول قانون موظف‌اند ظرف سه ماه از تاريخ لازم الاجراء شدن اين آیین‌نامه، نیازمندی‌ها و شرايط خاص خود را به وزارت ارتباطات و فناوري اطلاعات اعلام کنند.
ماده ۱۵ ـ سازمان فناوري اطلاعات موظف است ظرف شش ماه با همکاري شرکت پست، سامانه کارپوشه ملي ايرانيان را براي اعلام و ارسال اطلاعات دولتي به اشخاص راه‌اندازی کند.
ماده ۱۶ ـ مقررات مندرج در اين آیین‌نامه شامل پاسخگويـي حضوري و بر خط به‌صورت يکسان خواهد بود.
