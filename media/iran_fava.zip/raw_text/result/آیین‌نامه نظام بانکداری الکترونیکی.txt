آیین‌نامه نظام بانکداری الکترونیکی مصوبه شماره 21184۵/ت 39393 هـ مورخ 26/12/1386
هیئت‌وزیران در جلسه مورخ 22/12/1386 بنا به پیشنهاد وزارت امور اقتصادی و دارایی و بانک مرکزی جمهوری اسلامی ایران و به استناد جزء (4) بند «ج» ماده (10) قانون برنامه چهارم توسعه اقتصادی، اجتماعی و فرهنگی جمهوری اسلامی ایران ـ مصوب 1383 ـ،
آيين‌نامه نظام بانکداری الکترونیکی را به شرح زیر تصویب نمود:
ماده 1‌ـ در این آيين‌نامه اصطلاحات به شرح زیر به‌کاررفته‌اند:
الف ـ بانک: کلیه بانک‌های دولتی و غیردولتی.
ب ـ دستگاه‌های اجرایی: دستگاه‌های مشمول ماده (160) قانون برنامه چهارم توسعه و نهادهای عمومی غیردولتی از جمله شهرداری‌ها و سازمان تأمین اجتماعی.
ج ـ بانک مرکزی: بانک مرکزی جمهوری اسلامی ایران.
د ـ تراکنش: یک پیام الکترونیکی که بنا به تقاضای مشتری در یکی از درگاه‌های ارائه خدمات بانکی نظیر خودپرداز و یا پایانه فروش، ایجاد و به شبکه الکترونیکی بانکی ارسال می‌شود.
هـ ـ بانکداری همراه (معادل mobile banking): ارائه خدمات بانکی غیرحضوری از طریق سامانه‌های تلفن همراه.
وـ بر خط (معادل On line): هرگونه تراکنشی که تکمیل آن مستلزم ارتباط بدون وقفه با سامانه‌های رایانه‌ای مرکزی برای سنجش اعتبار و صحت تراکنش باشد.
زـ برون‌خط (معادل off-line): هرگونه تراکنشی که تکمیل آن بدون نیاز به تعامل با سامانه‌های رایانه‌ای مرکزی برای سنجش اعتبار و صحت تراکنش میسر باشد.
ح ـ پایانه فروش (معادل (Eft/pos) Electronic fund transfer/point of sale): دستگاهی که با پذیرش کارت‌بانکی می‌تواند امکانی را فراهم کند که وجه به‌صورت الکترونیکی از حساب دارنده کارت به‌حساب فروشنده منتقل شود.
ط ـ پرداخت حضوری الکترونیک: پرداخت به‌وسیله انجام تراکنش بین یک ابزار شناسایی فیزیکی (نظیر کارت) و یک ابزار پذیرش فیزیکی (نظیر پایانه فروش) که به‌صورت الکترونیکی و بدون مراجعه به شعبه یا واحد بانکی صورت پذیرد.
ی ـ پرداخت غیرحضوری الکترونیک: پرداخت به‌وسیله انجام تراکنش بین یک ابزار شناسایی مجازی (نظیر شناسه و رمز اینترنتی) و یک درگاه پذیرش مجازی (نظیر تارنمای اینترنتی) که به‌صورت الکترونیکی و بدون مراجعه به شعبه یا واحد بانکی صورت پذیرد.
ک ـ حساب‌های متمرکز: انواع حساب‌های بانکی که در سامانه‌های رایانه‌ای مرکزی یک بانک نگهداری شده و کلیه شعب و واحدهای متصل به سامانه رایانه مرکزی بانک می‌توانند بدون محدودیت فیزیکی عملیات بانکی متعارف نظیر واریز و برداشت را با آن به انجام رسانند.
ل ـ خودپرداز (معادل Automated teller machine (ATM)): دستگاهی که با شناسایی مشتری از طریق کارت‌بانکی یا ابزارهای شناسایی الکترونیک نظیر آن تحویلداری شعبه بانکی را به‌صورت الکترونیکی انجام می‌دهد.
م ـ کیف پول الکترونیکی (معادل Electronic purse): وجه ذخیره‌شده بر تراشه الکترونیکی که همانند اسکناس و مسکوک به‌خودی‌خود دارای ارزش بوده و قابلیت انجام تراکنش برون‌خطی را دارد.
ن ـ موافقت‌نامه سطح خدمت‌رسانی معادل: ((SLA) service level Agreement) موافقت‌نامه‌ای که بین خدمت‌رسانی و خدمت‌رسانی امضا می‌شود و مواردی چون تعریف، حداقل شاخص‌های کیفیت و اولویت‌های خدمت و همچنین مسؤولیت‌ها، تضمین‌ها و جرائم ناشی از عملکرد ضعیف خدمت‌رسانی را در برمی‌گیرد.
ماده 2 ـ بانک مرکزی تعیین راهبردها و راهبری زیر ساخته‌ای نظام جامع پرداخت و بانکداری الکترونیکی را بر عهده دارد. بانک‌ها و دستگاه‌های اجرایی کشور موظف‌اند در طرح‌هایی که به هر شکل متضمن دریافت و پرداخت الکترونیکی و وجوه بین‌بانکی باشد، مطابق با استانداردها و دستورالعمل تدوین‌شده توسط این بانک عمل نمایند.
ماده 3 ـ به‌منظور توسعه بانکداری الکترونیک، بانک مرکزی و وزارت امور اقتصادی و دارایی موظف‌اند با همکاری دستگاه‌های اجرایی به‌خصوص وزارت ارتباطات و فناوری اطلاعات، زمینه‌های لازم را جهت ایجاد زیرساخت‌های برنامه‌های توسعه بانکداری الکترونیک مانند امور مخابراتی و ارتباطی در بانک‌ها فراهم آورند.
ماده 4 ـ بانک مرکزی موظف است با همکاری وزارت ارتباطات و فناوری اطلاعات، تمهیدات لازم را جهت تأمین امنیت بانکداری الکترونیکی فراهم آورد. مسئولیت برقراری امنیت بانکداری الکترونیکی بر اساس استانداردهای بین‌المللی بر عهده بانک مرکزی است. این امر نافی مسئولیت بانک‌ها در خصوص برقراری امنیت بانکداری الکترونیک نبوده و تبعات ناشی از آن بر عهده بانک‌ها می‌باشد.
ماده ۵ ـ به‌منظور ترغیب به استفاده خدمات بانکداری الکترونیک، بانک مرکزی موظف است همزمان با ابلاغ این آيين‌نامه نسبت به کاهش تدریجی سهم کارمزد شتاب از کارمزد خدمات بانکداری الکترونیک اقدام نماید.
ماده 6 ـ کلیه بانک‌های کشور مکلف‌اند تا پایان سال 1387 امکان واریز و برداشت بر خط وجوه را برای تمامی حساب‌های عندالمطالبه خود فراهم نمایند. ضمناً بانک‌ها مکلف‌اند ظرف شش ماه پس از ابلاغ این آيين‌نامه نسبت به ایجاد امکان واریز بر خط بازپرداخت وجوه اقساط تسهیلات دریافتی به شبکه بانکی توسط مشتریان اقدام نمایند.
ماده 7 ـ بانک‌ها موظف‌اند ظرف شش ماه پس از ابلاغ این آيين‌نامه، حداقل یک پایانه پرداخت غیرحضوری به‌غیراز دستگاه‌های ATM و POS نظیر تلفن‌بانک، بانک همراه و اینترنت را با لحاظ مسائل امنیتی به‌گونه‌ای فعال نمایند که قابلیت نقل‌وانتقال الکترونیکی وجوه بین حساب‌های خود و پرداخت الکترونیکی را داشته باشند.
ماده 8 ـ بانک‌ها مکلف‌اند تا شش ماه پس از ابلاغ این آيين‌نامه، امکانات لازم را جهت امکان پذیرش و انجام تراکنش تمامی کارت‌های خود در تمامی درگاه‌های پرداخت غیرحضوری (نظیر اینترنت) سایر بانک‌ها که مورد تأیید بانک مرکزی باشند، فراهم سازند.
ماده 9 ـ کلیه بانک‌های کشور مکلف‌اند تا شش ماه پس از ابلاغ این آيين‌نامه امکان پرداخت تمامی قبوض اعم از قبض هزینه استفاده از خدمات (آب، برق، گاز و غیره)، عوارض و جرائم را در تمامی خودپردازهای خود به‌گونه‌ای فعال نمایند که قابلیت پذیرش و انجام تراکنش کارت‌های تمام بانک‌ها را داشته باشد.
ماده 10 ـ بانک مرکزی مکلف است دستورالعمل صدور و راهبری کارت‌های اعتباری فراگیر را که فاقد قابلیت برداشت نقدی بوده و به‌صورت بین‌بانکی قابل‌استفاده باشد، ظرف یک ماه پس از ابلاغ این آيين‌نامه به شبکه بانکی کشور ابلاغ نماید.
ماده 11 ـ بانک‌های کشور مکلف‌اند نسبت کارت‌های اعتباری به‌کل جمعیت را حداقل به‌شرط جدول زیر حفظ نمایند:
دوره زمانی
کارت‌های اعتباری به‌کل جمعیت
پایان سال 1387
سه درصد
پایان سال 1388
سیزده درصد
پایان سال 1389
بیست درصد
ماده 12 ـ بانک مرکزی مکلف است از ابتدای سال 1387 مرکز داده‌ای (Data Center) مربوط به داده‌های تراکنش بانکی مشتریان و عملکردی کلیه پایانه‌های بانک‌ها را ایجاد نماید. کلیه بانک‌های کشور موظف‌اند تمهیداتی را فراهم سازند تا از زمان ایجاد مرکز داده‌ای مزبور داده‌های یادشده به‌طور مرتب در چارچوب دستورالعمل بانک مرکزی به مرکز داده‌ای ارسال شود.
ماده 13 ـ کلیه بانک‌های کشور مکلف‌اند ظرف شش ماه پس از ابلاغ این آيين‌نامه، مرکز امداد (Help Desk) شبانه‌روزی (24 ساعت در روز، هفت روز هفته) خود را برای پاسخگویی به مشکلات و مسائل مشتریان ایجاد و راهبری نمایند. مراکز امداد مزبور باید توانایی رفع سریع مشکلات مشتریان را به‌صورت عملیاتی داشته باشند.
ماده 14 ـ به‌منظور فراگیر شدن استفاده از خدمات بانکداری الکترونیکی بانک‌ها مکلف‌اند اطلاع‌رسانی در خصوص استفاده عموم از خدمات بانکداری الکترونیکی را از طریق رسانه‌ها و همچنین از طریق شعب خود انجام دهند.
ماده 1۵ ـ به‌منظور ارائه شبانه‌روزی و بدون وقفه خدمات بانکی الکترونیکی به مردم، وزارت ارتباطات و فناوری اطلاعات مکلف است ظرف یک سال پس از ابلاغ این آيين‌نامه، زیرساخت و بسترهای مخابراتی مناسب را مطابق با موافقت‌نامه سطح خدمت‌رسانی (SLA) موردنظر بانک مرکزی برای کلیه شعب، خودپردازها، باجه‌ها و سایر پایانه‌های موردنیاز فعالیت‌های بانکی فراهم کند. همچنین علاوه بر توسعه شبکه‌های موجود، نسبت به ایجاد و به‌کارگیری شبکه‌های پشتیبان و ارائه خدمات ارتباطی اقدام نموده و به‌منظور توسعه امنیت موردنیاز سیستم‌های بانکی، در راه‌اندازی ماهواره ملی و شبکه اینترنت ملی حداکثر تا یک سال پس از ابلاغ این آيين‌نامه اقدام نماید.
ماده 16 ـ به‌منظور جلب اعتماد عمومی برای استفاده از خدمات بانکی الکترونیکی و پیشگیری از ضرر و زیان ناشی از استفاده خدمات بانکی الکترونیکی، وزارت امور اقتصادی و دارایی مکلف است اقدامات لازم برای تأمین بودجه موردنیاز بانک‌های دولتی جهت جبران هزینه‌های ریسک‌پذیری آن‌ها (نفوذ غیرمجاز به اطلاعات حساب‌های مشتریان) را تا سقف یک‌درصد بودجه فناوری اطلاعات هر بانک به عمل آورد.
تبصره ـ بانک مرکزی دستورالعمل مربوط به این ماده را ظرف سه ماه از ابلاغ این آيين‌نامه تهیه و ابلاغ نماید.
ماده 17 ـ سازمان صداوسیمای جمهوری اسلامی ایران مکلف است استفاده از بانکداری الکترونیکی (به‌ویژه پرداخت الکترونیکی) را به‌عنوان الگوی رفتاری در برنامه‌های خود مورد تأکید قرار دهد. سازمان مذکور به‌منظور آشنایی عموم با امکانات جدید فراهم‌شده توسط شبکه بانکی مکلف است در خصوص پیام‌های بازرگانی با محتوای آموزشی مربوط به موضوع بانکداری الکترونیکی (به‌ویژه پرداخت الکترونیکی) تسهیلات فرهنگی ویژه قائل گردد.
تبصره ـ پیام‌های بازرگانی فوق‌الذکر از بیست درصد پیام‌های بازرگانی هر بانک در سال تجاوز ننماید.
ماده 18 ـ وزارتخانه‌های آموزش‌وپرورش، علوم، تحقیقات و فناوری و بهداشت، درمان و آموزش پزشکی مکلف‌اند پس از ابلاغ این آيين‌نامه با استفاده از بسته‌های آموزشی بانکداری الکترونیکی تدوین‌شده توسط بانک مرکزی، محتوای آموزشی مناسب در خصوص مفاهیم و کاربردهای بانکداری و پرداخت‌های الکترونیکی را در برنامه‌های آموزشی خود در سال 1387 بگنجانند.
ماده 19 ـ وزارتخانه‌های امور اقتصادی و دارایی، بازرگانی و ارتباطات و فناوری اطلاعات مکلف‌اند تمهیدات لازم را با هماهنگی تمامی اصناف در خصوص پذیرش کارت‌های صادرشده شبکه بانکی کشور، از طریق پایانه‌های حضوری و غیرحضوری به‌گونه‌ای فراهم کنند که تا پایان سال 1387 اصناف تحت پوشش، امکان دریافت وجه کالا و خدمات را از طریق کارت داشته و خدمات خود را بدون تبعیض به دارندگان کارت ارائه کنند. اصناف مکلف‌اند از ابتدای سال 1388 بدون دریافت وجه اضافی از دارندگان کارت نسبت به پذیرش کارت‌های بانکی به‌عنوان ابزار پرداخت وجه کالا و خدمات اقدام نمایند. وزارت بازرگانی ضمن هماهنگی با بانک مرکزی بر حُسن اجرای این ماده نظارت خواهد نمود.
ماده 20 ـ کلیه دستگاه‌های اجرایی که بابت خدمات یا اختیارات قانونی خود از مراجعان وجه دریافت می‌کنند، مکلف‌اند ظرف شش ماه پس از ابلاغ این آيين‌نامه از طریق امکانات شبکه بانکی کشور نسبت به فراهم آوردن امکان پرداخت الکترونیکی حضوری و غیرحضوری بابت موارد یادشده اقدام نمایند. دستگاه مربوط در صورت لزوم بودجه لازم را در بودجه سنواتی لحاظ خواهد نمود.
ماده 21 ـ کلیه دستگاه‌های اجرایی مکلف‌اند معادل کمک‌های غیر نقدی خود به کارکنان را از ابتدای سال 1387 از طریق کارت‌های بانکی فاقد قابلیت برداشت نقد و قابل‌استفاده از طریق پایانه‌های فروش و درگاه‌های پرداخت اینترنتی ارائه نمایند.
ماده 22 ـ کلیه دستگاه‌های اجرایی به‌خصوص وزارتخانه‌های کشور، بازرگانی و راه و ترابری مکلف‌اند ظرف شش ماه پس از ابلاغ این آيين‌نامه در خصوص ایجاد و راهبری سامانه‌های پذیرش کیف پول الکترونیکی در محل‌هایی که پرداخت سریع وجه موردنیاز باشد، نظیر سامانه‌های حمل‌ونقل درون‌ و برون‌شهری (تاکسی، اتوبوس، مترو و غیره) مراکز اخذ عوارض و مانند آن‌ها، اقدامات لازم را با هماهنگی بانک مرکزی و با همکاری شبکه بانکی کشور به عمل‌آورند. کارت‌های حاوی کیف پول الکترونیکی باید توسط شبکه بانکی کشور صادرشده و با داشتن قابلیت انجام تراکنش سریع و برون‌خطی در تمامی پایانه‌های بانکی مجاز کشور امکان تراکنش داشته باشند. همچنین شبکه بانکی کشور مکلف است حسب نیاز دستگاه‌های موضوع این ماده، خدمات مربوط به پذیرش و صدور کارت‌های مزبور را به انجام رساند.
ماده 23 ـ به‌منظور فراهم آوردن ویژگی‌های امنیتی کامل‌تر در عملیات بانکداری الکترونیکی و امکان ارائه خدمات بیشتر به دارندگان کارت‌های بانکی، بانک‌ها موظف‌اند ظرف سه‌ماه پس از ابلاغ این آيين‌نامه برنامه زمان‌بندی صدور و جایگزینی کارت‌های دوگانه (هوشمند و مغناطیسی) را مطابق با مشخصات و استانداردهای اعلام‌شده از جانب بانک مرکزی برای مشتریان به بانک مرکزی اعلام نماید، به‌طوری‌که این کارت‌ها، جایگزین تمامی کارت‌های قبلی شده و بتواند تمامی خدمات سایر کارت‌های بانکی را ارائه نمایند.
ماده 24 ـ به‌منظور به‌روزآوری و شفاف‌سازی حساب‌های دولتی (منابع، مصارف، هزینـه، درآمد) وزارت امور اقتصادی و دارایی (خـزانه‌داری کـل کشور) مو‌ظـف است نسبت به تبدیل کلیه حساب‌های دولتی به حساب‌های متمرکز و برخط در سراسر کشور و ایجاد امکان جمع‌آوری الکترونیکی کلیه وجوه واریزی به حساب‌های فوق در بانک، حداکثر تا شش ماه پس از ابلاغ این آيين‌نامه اقدام نماید.
ماده 2۵ ـ در اجرای تبصره (4) بند «ط» ماده (33) قانون برنامه چهارم توسعه، به‌منظور رفع سریع مشکلات احتمالی استفاده‌کنندگان از خدمات بانکداری الکترونیکی در سطح کشور، وزارت دادگستری موظف است سازوکارهای لازم به‌منظور راه‌اندازی دادگاه‌های خاص بانکداری الکترونیکی را به قوه قضاییه ارائه نماید.
ماده 26 ـ به‌منظور حمایت از صنایع داخلی، وزارت صنایع و معادن موظف است به‌گونه‌ای برنامه‌ریزی نماید که امکان تولید تجهیزات پرداخت الکترونیکی POS ATM، کیوسک ارائه خدمات و بانکداری همراه موردنیاز برنامه جامع توسعه بانکداری الکترونیکی باکیفیت مناسب در کشور فراهم شود.
ماده 27 ـ مسئولیت نظارت بر حسن اجرای این آيين‌نامه بر عهده بانک مرکزی بوده و مفاد آن نافی وظایف و اختیارات آن بانک در خصوص گسترش و اجرای مطلوب بانکداری الکترونیک نمی‌باشد. بانک مرکزی گزارش پیشرفت این آيين‌نامه را به همراه نحوه همکاری دستگاه‌های اجرایی، هر سه ماه یک‌بار به هیئت‌وزیران ارائه می‌دهد.
