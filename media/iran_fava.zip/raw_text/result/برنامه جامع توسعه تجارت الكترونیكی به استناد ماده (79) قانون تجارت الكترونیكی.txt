برنامه جامع توسعه تجارت الكترونیكی به استناد ماده (79) قانون تجارت الكترونیكی مصوبه شماره 31766 /ت 33229 هـ مورخ 2۵/۵/1384 هیئت‌وزیران
هیئت‌وزیران در جلسه مورخ ۵/4/1384 بنا به پیشنهاد شماره 4934 مورخ 23/3/1384 وزارت بازرگانی و به استناد ماده (79) قانون تجارت الكترونیكی - مصوب 1382 - تصویب نمود:
ماده 1 - معاونت حقوقی و امور مجلس ریاست جمهوری مكلف است با همكاری دستگاه‌های ذی‌ربط نسبت به تدوین سازوکار هماهنگ تنظیم لوایح قانونی فضای تبادل اطلاعات اقدام و آن را حداكثر تا پایان آذر سال 1384 به هیئت دولت ارائه كند.
ماده 2 - وزارت دادگستری مكلف است با همكاری قوه قضاییه و وزارت بازرگانی اقدامات زیر را انجام دهد:
 - تدوین قانون آیین دادرسی خاص تجارت الكترونیكی و امكان طرح دعاوی حقوقی در فضای تبادل اطلاعات متناسب با فضای غیرمادی و نامحسوس آن با توجه به قانون تجارت ایران و رعایت اهمیت اصل سرعت در این نوع دعاوی، حداكثر تا پایان شهریور سال 138۵.
 - تدوین قانون خاص درزمینه صلاحیت برای تجارت الكترونیكی و مواد راجع به استرداد، همكاری متقابل در جرائم خاص فضای تبادل اطلاعات، مواد قانونی فنون و ابزارهای پیشگیری برای جرائم خاص فضای تبادل اطلاعات به‌منظور مبارزه با جرائم خاص فضای تبادل اطلاعات و امكان همكاری بین‌المللی متقابل و رعایت استانداردهای عدالت كیفری حداكثر تا اسفندماه سال 1384.
 - تدوین قانون مسئولیت كیفری برای اشخاص حقیقی - حقوقی و شناسایی نظریه‌های جدید مسئولیت و تصویب قانون برای جرائم ناشی از عمد/ بی‌مبالاتی مطابق كدهای رفتاری، كدهای كیفری فضای تبادل اطلاعات و امثال آن حداكثر تا پایان شهریورماه سال 138۵.
ماده 3 - وزارت دادگستری مكلف است با همكاری قوه قضاییه، نسبت به تدوین قواعد رفع تعارض قوانین جدید به‌عنوان بخشی از قانون عام آیین دادرسی مدنی فضای تبادل اطلاعات و قانون آیین دادرسی خاص تجارت الكترونیكی ازجمله قواعد داوری و واسطه‌گری برخط برای تسهیل در حل‌وفصل اختلافات ناشی از تجارت الكترونیكی حداكثر تا پایان سال 1384 اقدام كند.
ماده 4 - وزارت ارتباطات و فناوری اطلاعات مكلف است، نسبت به اصلاح قوانین مخابراتی برای همخوان كردن مصوبات نهادهای ذی‌ربط در عرصه فعالیت تأمین‌كنندگان خدمات اینترنتی و محتوا و پیروی این نهادها از قواعد عام مسئولیت مدنی و كیفری بر اساس نظریه‌های مرسوم حقوق مسئولیت حداكثر تا پایان اسفندماه سال 1384 اقدام كند.
ماده ۵ - وزارت دادگستری مكلف است با همكاری قوه قضاییه، بانك مركزی و وزارت بازرگانی، نسبت به تدوین حقوق جزای ماهوی شامل به رسمیت شناختن مسئولیت كیفری اشخاص حقوقی در محیط تجارت الكترونیكی و جرائم جاسوسی صنعتی، افشای اسرار، کلاه‌برداری (اشكال خاص)، كارت اعتباری، بانكداری الكترونیكی، حق مؤلف برای همخوانی با استانداردهای حقوق جزا و امكان مبارزه مؤثر با جرائم عصر صنعتی و فرا صنعتی حداكثر تا پایان اسفندماه سال 138۵ اقدام كند.
ماده 6 - وزارت ارتباطات و فناوری اطلاعات مكلف است با همكاری وزارت دادگستری، قوه قضاییه، وزارت اطلاعات، بانك مركزی، وزارت بازرگانی، وزارت فرهنگ و ارشاد اسلامی نسبت به تدوین قانون جامع حمایت از داده/حریم خصوصی و قانون خاص حمایت از داده/حریم خصوصی در مخابرات به‌منظور حمایت خاص قانونی در عرصه تجارت الكترونیكی از سوی حاكمیت و الزام به رعایت ایمنی خاص توسط كاربران تجارت الكترونیكی، حداكثر تا پایان سال 138۵ اقدام كند.
ماده 7 - وزارت دادگستری مكلف است با همكاری قوه قضاییه، وزارت بازرگانی، وزارت كشور و وزارت امور خارجه نسبت به تدوین و اصلاح مواد مربوط به استرداد مجرمان و تنظیم معاهدات دو یا چندجانبه برای ایجاد مبارزه با جرائم در سطح بین‌المللی و امكان هماهنگی با استانداردهای بین‌المللی و ایجاد مدل دادرسی و مجازات برای اشخاص توقیف‌شده، مصادره، تفتیش و توقیف جریان جنایت، همكاری متقابل، نیابت قضایی و اعتبار بین‌المللی امر مختوم در حوزه تجارت الكترونیكی تا پایان اسفندماه سال 1384 اقدام كند.
سازمان مدیریت و برنامه‌ریزی (شورای عالی انفورماتیك) مكلف است با همكاری وزارت ارتباطات و فناوری اطلاعات، وزارت بازرگانی، وزارت فرهنگ و ارشاد اسلامی و وزارت دادگستری و قوه قضاییه نسبت به تدوین قانون حق تألیف در فضای تبادل اطلاعات برابر با استانداردهای بین‌المللی تا پایان شهریورماه سال 138۵ اقدام كند.
ماده 8 - وزارت بازرگانی مكلف است نسبت به تنظیم مدل قراردادی برای مبادلات فرامرزی تجارت الكترونیكی بر اساس مدل UN/CEFACT و شیوه‌نامه اتحادیه اروپایی 199۵ برای ایجاد روابط سالم بدون مشكلات حقوقی در مبادلات و تسهیل تجاری حداكثر تا پایان اسفندماه سال 1384 اقدام كند.
ماده 9 - وزارت بازرگانی مكلف است با همكاری وزارت ارتباطات و فناوری اطلاعات، وزارت دادگستری و قوه قضاییه اقدامات زیر را انجام دهد:
 - تدوین الگوی داوری در دعاوی تجارت الكترونیكی برای كاهش دعاوی حقوقی با اعمال حداقل استانداردهای حقوقی در عرصه تجارت الكترونیكی حداكثر تا پایان شهریورماه سال 138۵.
 - تدوین الگوی قراردادی حل اختلاف برای دعاوی در الگوهای بنگاه به بنگاه (B2B) و بنگاه به مشتری (B2C) به‌منظور ساده و شفاف‌سازی روند حل‌وفصل اختلافات حداكثر تا پایان اسفندماه سال 138۵.
ماده 10 - بانك مركزی مكلف است با همكاری وزارت بازرگانی نسبت به تدوین و اجرای نظام پرداخت الكترونیكی به‌منظور كامل شدن چرخه تجارت الكترونیكی و توسعه بانكداری الكترونیكی حداكثر تا پایان اسفندماه سال 1384 اقدام كند.
ماده 11 - وزارت بازرگانی مكلف است اقدامات زیر را انجام دهد:
 - تدوین و ابلاغ استانداردهای موضوع‌بند (ط) ماده 33 قانون برنامه چهارم توسعه اقتصادی، اجتماعی و فرهنگی كشور در حوزه‌های امنیت سیستم‌های كاربردی تجارت الكترونیكی، فرایندهای محیط تجاری، تبادل اسناد، واسط‌های اطلاع‌رسانی، پیغام، كدگذاری كالا و خدمات تا پایان مهرماه سال 1384.
 - راه‌اندازی سیستم كتابخانه جامع فرایندهای تجاری مشترك الكترونیكی (CBL) در صنایع ذی‌نفع با پشتیبانی از ویرایش‌های موجود EDI و OpenEDI حداكثر تا پایان سال 1384.
 - راه‌اندازی سیستم مدیریت اسناد تجاری بر اساس استاندارد اسناد تجاری الكترونیكی سازمان ملل متحد (UNe Doc) حداكثر تا پایان سال 138۵.
 - اصلاح استانداردها و توصیه‌های ارائه‌شده درزمینه تجارت الكترونیكی به شركت‌های تجاری بر اساس استانداردها و توصیه‌های جدید سازمان‌های معتبر بین‌المللی مانند AFACT، UNCTAD UN/CEFACT.
ماده 12 - وزارت بازرگانی مكلف است با همكاری دستگاه‌های اجرایی ذی‌ربط، به‌منظور افزایش سطح آگاهی عمومی نسبت به مباحث مختلف تجارت الكترونیكی از طریق برنامه‌های آموزشی كاربردی مناسب، به اشتراك گذاشتن تجربیات موفق، آموزش از طریق رسانه‌های گروهی، توسعه تسهیلات آموزشی و تشویق و تسهیل برای تولید فرآورده‌ها و خدمات فرهنگی و برگزاری مسابقه‌ها و جشنواره‌های استانی و ملی برای خانوارها اقدام كند، شروع برنامه‌های یادشده از شهریورماه سال 1384 است.
ماده 13 - وزارت دفاع و پشتیبانی نیروهای مسلح موظف است با جلب موافقت فرماندهی كل قوا برای مشمولانی كه موفق به دریافت گواهی درجه 1 كاربرد تجارت الكترونیكی شوند یك ماه بخشودگی خدمت اعطا كنند. تعریف ویژگی‌ها و الزامات دریافت گواهی درجه 1 كاربرد تجارت الكترونیكی به عهده وزارت بازرگانی است.
ماده 14 - وزارت بازرگانی مكلف است با همكاری وزارت آموزش‌وپرورش، وزارت علوم، تحقیقات و فناوری، صداوسیما و وزارت فرهنگ و ارشاد اسلامی به‌منظور افزایش آگاه‌سازی عمومی در آحاد مردم، باهدف فراگیری كاربرد اینترنت با محورهای شناساندن تأثیر تجارت الكترونیكی بر ارتقای وضعیت اقتصادی خانوار، آشنایی با ابزارها و رویه‌های به‌كارگیری تجارت الكترونیكی و ایجاد انگیزه برای چیرگی بر مقاومت خانوارها در برابر تغییر در فرهنگ خرید نسبت به برگزاری مسابقه‌ها و جشنواره‌های استانی و ملی برای خانوارها اقدام نماید.
ماده 1۵ - سازمان مدیریت و برنامه‌ریزی كشور مكلف است با همكاری وزارت بازرگانی به‌منظور ارائه آموزش ضمن خدمت در خصوص استراتژی‌ها، كاربرد و توسعه تجارت الكترونیكی نسبت به برگزاری دوره‌های مختلف آموزش تجارت الكترونیكی برای مدیران عالی، میانی و پایه و نیز كارشناسان دستگاه‌های اجرایی در خصوص مفاهیم پایه و ابزارهای مهندسی اینترنت و تجارت الكترونیكی، مدیریت راهبردی سازمان‌ها مبتنی بر فناوری اطلاعات، تعریف جرم و بزه‌های فضای تبادل اطلاعات و روش‌های پیشگیری از آن‌ها اقدام كند. به‌نحوی‌که از میان جمع 80۵92 نفری كارشناسان، مدیران و معاونین با مدرك تحصیلی بالاتر از لیسانس در وزارتخانه‌های بازرگانی، امور اقتصادی و دارایی و مؤسسات بانك مركزی، گمرك و بیمه تا پایان شهریورماه سال 1386، حداقل (20%) آن‌ها و دو راه‌حل عملیاتی نمونه مبتنی بر ebxML و UNeDocs را فراگیرند. به‌علاوه این سازمان مكلف به برنامه‌ریزی لازم برای گسترش آموزش تا تمامی سطوح مدیریتی و كارشناسی ذی‌مدخل در دستگاه‌های فوق است به‌نحوی‌که تا پایان سال 1386 حداقل (80%) مدیران و كارشناسان این وزارتخانه‌ها تسلط كامل به مباحث مدیریتی و راهبری تجارت الكترونیكی در حوزه تخصصی خود را داشته باشند.
ماده 16 - وزارت دادگستری مكلف است با همكاری قوه قضاییه و وزارت بازرگانی به‌منظور آموزش استراتژی‌ها و كاربرد تجارت الكترونیكی نسبت به آموزش آن برای قضات و كادر دادرسی در سرفصل‌هایی چون تعریف‌های بین‌المللی جرائم و بزه‌های رایانه‌ای، احراز هویت، روش‌های تعیین مسیر و ره‌گیری داده‌ها در وب و شبكه‌های رایانه‌ای، اصول رمزگذاری و رمزگشایی دربسته‌های اطلاعاتی اقدام كند.
ماده 17 - وزارت آموزش‌وپرورش مكلف است با همكاری وزارت بازرگانی و وزارت ارتباطات و فناوری اطلاعات به‌منظور آموزش مفاهیم، مهارت‌ها و منافع تجارت الكترونیكی در مدارس كشور، نسبت به مبانی اینترنت و تجارت الكترونیكی در دوره‌های متوسطه مدارس آموزش داده و افزون بر آن نسبت به تدوین و تهیه مطالب آموزشی ویژه توسعه مهارت‌های وب، آموزش كاربردهای مقدماتی تجارت الكترونیكی در مواردی مانند اصول پرداخت الكترونیكی، سیستم‌های نقطه پایانی فروش (pos)، رمزینه (باركد) و آشنایی با مسائل ایمنی، حریم شخصی و حقوق تجارت الكترونیكی مبادرت ورزند.
ماده 18 - وزارت بازرگانی مكلف است به‌منظور آموزش استراتژی‌ها و كاربردها در تجارت الكترونیكی نسبت به تدوین برنامه‌های آموزشی دوره‌های آن ویژه بازرگانان و اصناف حداكثر تا پایان سال 1384 و اجرای برنامه‌های آموزشی دوره‌های ویژه بازرگانان و اصناف با سطوح تحصیلات زیر دیپلم، دیپلم و دانشگاهی در سرفصل‌های مبانی اینترنت، مبانی تجارت الكترونیكی، سیستم‌های نقطه پایانی فروش، رمزینه (باركد) امنیت اطلاعات و مباحث حقوقی به‌طور پیوسته اقدام كند.
ماده 19 - وزارت علوم، تحقیقات و فناوری مكلف است با همكاری وزارت بازرگانی به‌منظور تأمین زمینه‌های لازم برای فناوری‌های توانمندساز سیستم‌های تجارت الكترونیكی و افزایش مهارت‌ها و نوآوری‌ها در تجارت الكترونیكی اقدامات زیر را انجام دهد:
 - ایجاد رشته‌ها و گرایش‌های مرتبط با تجارت الكترونیكی در مقاطع كارشناسی و تحصیلات تكمیلی حداكثر تا پایان شهریورماه سال 138۵.
 - تدوین، اجرا و توسعه دوره‌های آموزشی برخط با همكاری دانشگاه‌های معتبر خارجی به‌منظور گسترش آموزش‌های الكترونیكی از راه دور در مقاطع مختلف تحصیلی با اولویت رشته‌‌های مدیریت، اقتصاد و حقوق.
ماده 20 - وزارت كار و امور اجتماعی مكلف است با همكاری وزارت بازرگانی و وزارت آموزش‌وپرورش به‌منظور ارتقاء سطح دانش ذی‌نفعان در رابطه با كاربردهای تجارت الكترونیكی، نسبت به تشویق و تسهیل سرمایه‌گذاری درزمینه آموزش تجارت الكترونیكی در قالب دوره‌های كوتاه‌مدت و میان‌مدت توسط مؤسسات آموزشی خصوصی اقدام كند. این آموزش‌ها عمدتاً در زمینه‌های: استراتژی توسعه، مسائل امنیتی، مدیریت بازار، موفقیت تضمین‌شده در ایجاد بازرگانی الكترونیكی، چگونگی مشاركت كارآفرینان در توسعه، توسعه بازرگانی الكترونیكی، چگونگی كاهش هزینه‌های بازرگانی، خدمات مشتری و پرداخت، فنون بازاریابی، تبلیغات و ارتقای جایگاه سایت در رده‌بندی پایگاه‌های وب، ایجاد طرح شغل الكترونیكی، برنامه‌ریزی منابع و مدیریت بازرگانی الكترونیكی خواهد بود.
ماده 21 - مركز آمار ایران مكلف است با همكاری وزارت بازرگانی به‌منظور دستیابی به آمارها و معیارهای دقیق پیشرفت توسعه تجارت الكترونیكی نسبت به سنجش دوره‌ای سطح آمادگی و كارایی تجارت الكترونیكی در كشور و ارزیابی دوره‌ای میزان آمادگی و كارایی زیرساخت‌ها و گسترش بهره‌برداری از تجارت الكترونیكی در میان بنگاه‌ها و جامعه بر پایه سنجش پارامترهای علمی مانند الگوی رفتار كاربران در وب، حجم معاملات تجاری، شمار و حجم دعاوی، نقاط ضعف و قدرت، توانمندسازها، حجم و تغییرات شاخص بهای آگهی‌های تجاری، شناسایی الگوی تغییر در نوع خرید كالا و خدمات از دیدگاه برخط و غیر برخط بودن معامله، شمار سایت‌های تازه انتشاریافته تجارت الكترونیكی و سایت‌های متروك و سایر موارد اقدام كند.
ماده 22 - وزارت ارتباطات و فناوری اطلاعات مكلف است با همكاری وزارت صنایع و معادن نسبت به حمایت از طراحی و پیاده‌سازی ابزارهای ایمن‌سازی تجارت الكترونیكی، انجام تحقیقات نظام‌مند و هماهنگ در زمینه تولید ابزارهای سخت‌افزاری و نرم‌افزاری ارائه‌دهنده سرویس‌های پایه‌ای (مانند دیواره آتش، سیستم‌های تشخیص نفوذی و...) و تشویق دستگاه‌ها و سازمان‌ها به بهره‌گیری از ابزارهای ایمن‌سازی تجارت الكترونیكی تولید داخل اقدام كند.
ماده 23 - وزارت بازرگانی مكلف است به‌منظور فراهم‌سازی امكان مبادلات فرامرزی با استناد به امضای دیجیتال نسبت به تدوین قراردادها و معاهدات دو یا چندجانبه برای شناسایی بین‌المللی مراجع صدور گواهی دیجیتال (Cross Certificate) حداكثر تا پایان سال 1384 اقدام كند.
ماده 24 - وزارت ارتباطات و فناوری اطلاعات مكلف است در راستای دستیابی به اهداف كمی برنامه چهارم توسعه و بر اساس برنامه‌های موضوع سند تلفیقی توسعه فناوری ارتباطات و به‌منظور تأمین نیازهای توسعه تجارت الكترونیكی حداكثر تا پایان سال 1386 نرخ نفوذ تلفن در كشور را در خطوط تلفن ثابت به ازای حداقل 38 خط برای هر 100 نفر و درزمینه تلفن‌های همراه 20 خط همراه به ازای هر صد نفر ضریب نفوذ كاربران اینترنت را به 20 درصد افزایش دهد.
ماده 2۵ - وزارت بازرگانی مكلف است با همكاری دبیرخانه شورای عالی اطلاع‌رسانی، وزارت ارتباطات و فناوری اطلاعات و سازمان مدیریت و برنامه‌ریزی كشور (شورای عالی انفورماتیك) به‌منظور ارتقاء و توسعه واسط‌های نرم‌افزاری و كاربردی تجارت الكترونیكی و غنی‌سازی شبكه‌های اطلاع‌رسانی و كاربردی در محیط فارسی نسبت به توسعه برنامه‌های نرم‌افزارهای متن‌باز تجارت الكترونیكی و غنی‌سازی محتوای فارسی خدمات ارتباطی و مخابراتی اقدام كند.
ماده 26 - بانك مركزی مكلف است با همكاری شبكه بانكی كشور به‌منظور اجرای سیستم‌های پرداخت الكترونیكی نسبت به راه‌اندازی سیستم جامع اتاق پایاپای وجوه الكترونیكی (ACH) و راه‌اندازی سیستم تسویه ناخالص آنی جامع عملیات بین‌بانکی (RTGS) حداكثر تا پایان سال 1384 اقدام كند.
ماده 27 - وزارت ارتباطات و فناوری اطلاعات مكلف است به‌منظور توسعه منابع و سهولت دسترسی به نرم‌افزار و سخت‌افزار ویژه تجارت الكترونیكی برای ذی‌نفعان عمومی و متخصصین، آموزش افراد و افزایش سرمایه‌گذاری در بخش فناوری اطلاعات و ارتباطات، اقدامات زیر را حداكثر تا پایان اسفندماه سال 1384 انجام دهد:
 - پشتیبانی از كاربرد برنامه‌های متن‌باز (Open Source) در سازمان‌های دولتی و شركت‌های بزرگ خصوصی و پشتیبانی از حقوق مالكیت معنوی موردنیاز آن.
 - حمایت از ایجاد و توسعه صنعت مهندسی نرم‌افزار مبتنی بر راه‌حل‌های متن‌باز (مانند اعطای تسهیلات و وام‌های کم‌بهره، برگزاری جشنواره‌ها و نمایشگاه‌های ویژه نرم‌افزارهای متن‌باز، طراحی لوگوهای ملی و اعطای آن به نرم‌افزارهای متن‌باز كه كیفیت بالای آن گواهی‌شده است).
ماده 28 - وزارت بازرگانی مكلف است با همكاری وزارت ارتباطات و فناوری اطلاعات به‌منظور گردآوری و پردازش سیستم‌های اطلاع‌رسانی كاربردی تجارت الكترونیكی مانند شبكه جامع اطلاع‌رسانی بازرگانی كشور و نقطه تجاری و ارائه خدمات اصلی پشتیبانی تجارت الكترونیكی مانند كتابخانه ملی فرایندهای تجاری مشترك و میزبانی پایگاه‌های وب ویژه تجارت الكترونیكی نسبت به ایجاد مركز داده (Data Center) بخش بازرگانی و تجارت الكترونیكی كشور حداكثر تا پایان شهریورماه سال 138۵ اقدام كند.
ماده 29 - كلیه دستگاه‌های اجرایی و شركت‌های دولتی عرضه‌کننده خدمات به افراد و بنگاه‌ها مکلف‌اند برای بهینه‌سازی رویه‌ها و فرآیندهای اداری و تجاری و ساختارهای داخلی خود، عملیات بازبینی داخلی و بهینه‌سازی (BPR) با محوریت راه‌حل‌های مبتنی بر معماری فناوری اطلاعات و ارتباطات را با توجه به سند دولت الكترونیكی تا پایان سال 1384 آغاز كنند. برنامه‌ریزی اجرایی این عملیات باید به‌گونه‌ای باشد كه بروندادهای اصلی آن مشتمل بر طرح‌های جامع به‌كارگیری فناوری اطلاعات و ارتباطات در داخل دستگاه‌ها و برنامه‌ریزی منابع سازمانی (ERP) به‌ویژه در مورد زیر سیستم‌های ارائه خدمت به شهروندان و تعاملات الكترونیكی تا پایان سال 138۵ در دسترس و عملیاتی باشد.
ماده 30 - بیمه مركزی ایران مكلف است به‌منظور تسهیل در انجام عملیات بیمه الكترونیكی، نسبت به بررسی، مطالعه و سیاست‌گذاری روش ارائه خدمات نوین بیمه‌ای در چارچوب استانداردهای تجارت الكترونیكی به‌گونه‌ای اقدام كند كه تا پایان سال 138۵ اقدامات زیر در صنعت بیمه تحقق یابد:
 - خودكارسازی سیستم بیمه همراه با راه‌اندازی مركز داده متمركز و سیستم جامع پشتیبانی بیمه‌ای كه به‌صورت مشترك توسط شركت‌های بیمه‌ای مورداستفاده قرار گیرد، به‌منظور مدیریت بهینه منابع، ممانعت از تخلفات بیمه‌گذاران مختلف و استفاده مشترك از اطلاعات جامع صنعت.
 - طراحی و راه‌اندازی پورتال جامعه بیمه (ارائه انواع خدمات بر خط بیمه‌ای مانند بیمه خودرو، بیمه عمر، بیمه خانوار، سیستم‌های نرم‌افزاری بیمه، فروش بیمه‌نامه آتش‌سوزی منازل و خودرو از طریق اینترنت، مكانیزاسیون بیمه باربری صدور و الحاقیه بیمه‌نامه، ساماندهی سیستم‌های عملیاتی موجود برای بهبود و زمینه‌سازی كاربرد بیمه الكترونیكی) به‌منظور افزایش كارایی در صنعت و بهره‌برداری اشتراكی از مجموعه اطلاعات صنعت بیمه، ارائه انواع خدمات برخط بیمه‌ای و ساماندهی سیستم‌های عملیاتی موجود.
ماده 31 - گمرك ایران مكلف است در چارچوب استانداردهای تجارت الكترونیكی و به‌منظور ارتقاء بهره‌وری در عملیات مبادی ورودی و خروجی كشور و تبدیل این مبادی به یك مركز پشتیبانی منطقه‌ای گمرك ایران و همچنین انجام عملیات ترخیص كالا از گمركات كشور حداكثر در 24 ساعت، نسبت به مطالعه و بررسی مناطق مشكل‌زا و مهندسی مجدد فرایندهای گمركی در كشور حداكثر تا پایان سال 1384 اقدام كند.
ماده 32 - وزارت امور اقتصادی و دارایی مكلف است به‌منظور ایجاد شفافیت و انسجام در كلیه فرایندهای مالیاتی خودكار اقدامات زیر را در چارچوب استانداردهای تجارت الكترونیكی انجام دهد:
 - مطالعه، بررسی و تعیین چگونگی نحوه اخذ مالیات‌های تكلیفی، نقل‌وانتقال و تدوین قانون مربوطه حداكثر تا پایان شهریور 138۵.
 - تسهیل در امر مدیریت اخذ مالیات‌ها از طریق بهبود روش‌ها و مهندسی مجدد دوره‌ای سیستم‌های تعیین، اظهار و پرداخت مالیات.
ماده 33 - وزارت نفت مكلف است در چارچوب استانداردهای تجارت الكترونیكی اقدامات زیر را انجام دهد:
 - عضویت در یكی از بازارهای معاملات الكترونیكی تجهیزات صنایع نفت و گاز و پتروشیمی تا پایان سال 1384.
 - پیاده‌سازی سیستم خرید الكترونیكی (e - Procurement) به‌منظور فرایند خرید، افزایش نقدینگی، حمایت از تولید‌كنندگان داخلی و جلوگیری از تأخیر در اجرای طرح‌ها تا پایان شهریورماه سال 138۵.
 - ایجاد و راه‌اندازی بورس الكترونیكی نفت (e - PEM) به‌منظور كاهش ریسك معاملات، استفاده از فرصت‌های جدید در معاملات كاهش هزینه معاملات و حضور فعال در معاملات بین‌المللی نفت و گاز تا پایان سال 138۵.
ماده 34 - سازمان میراث فرهنگی و گردشگری مكلف است در چارچوب استانداردهای تجارت الكترونیكی اقدامات زیر انجام دهد:
 - ارتقای درگاه (پورتال) موجود اطلاعات گردشگری به‌منظور تسهیل دسترسی به اطلاعات جامع، ایجاد فعالیت‌های مشترك بازاریابی و درك بهتر نیازهای گردشگران تا پایان سال 138۵.
 - ایجاد و راه‌اندازی پایگاه اطلاعات گردشگری به‌منظور تأمین داده‌های منسجم و معتبر در بخش گردشگری، از میان بردن فعالیت‌های موازی، ایجاد منبع واحد اطلاعات برای طرح‌های برخط گردشگری تا پایان سال 138۵.
 - راه‌اندازی مركز تماس (Call - Center) در قطب‌های گردشگری كشور.
 - گسترش سیستم‌های ذخیره برخط جا در هتل‌ها و گسترش ارتباط آن‌ها به‌گونه‌ای بین‌المللی.
ماده 3۵ - وزارت راه و ترابری مكلف است به‌منظور گسترش گردشگری الكترونیكی با همكاری سازمان میراث فرهنگی و گردشگری طرح‌های لازم برای گسترش سیستم‌های ذخیره برخط بلیت در شركت‌های هواپیمایی، مؤسسات حمل‌ونقل جاده‌ای، ریلی و دریایی داخلی و گسترش ارتباط آن‌ها به سیستم‌های بین‌المللی را تا پایان سال 138۵ به انجام رساند.
ماده 36 - بانك مركزی مكلف است در چارچوب استانداردهای تجارت الكترونیكی و به‌منظور كاهش هزینه عملیاتی، اصلاح و بهبود كارآیی بخش بانكی، ارائه خدمات جدید بانكی، بهبود نحوه ارائه خدمات به مشتریان تا پایان سال 138۵ نسبت به ایجاد و راه‌اندازی نظام بانكداری جامع اینترنتی اقدام كند.
ماده 37 - وزارت صنایع و معادن (سازمان گسترش و نوسازی صنایع ایران) مكلف است در چارچوب استاندارهای تجارت الكترونیكی اقدامات لازم را برای تحقق موارد زیر انجام دهد:
 - ایجاد و راه‌اندازی پورتال جامع خودروسازی به‌منظور مرتبط كردن فعالان صنعت خودرو، ارائه اطلاعات در خصوص تازه‌ترین فناوری‌های صنعت خودرو، ارائه اطلاعات در خصوص گرایش‌ها و سمت‌‌گیری‌های بازار جهانی تا پایان شهریور سال 138۵.
 - گسترش تجارت الكترونیكی به‌منظور هماهنگ كردن تمامی عوامل مؤثر در صنعت خودروسازی (مانند شركت‌های تولید خودرو، قطعه‌سازان، شركت‌های طراحی و مشاوره‌ای در حوزه فناوری اطلاعات و ارتباطات) از طریق فراهم‌سازی نیازهای مهندسی در بخش خودروسازی مانند استانداردهای لازم در محیط تجاری و زنجیره ارزش خودروسازی و انجام عملیات لجستیك بر اساس مدل‌های استاندارد تجاری (B2B) و استفاده از بهترین تجربیات در موضوعات لجستیك، تبادل اسناد (CAD) و اسناد فنی و مدل‌سازی فرایندهای لجستیك تا پایان سال 1384.
ماده 38 - وزارت ارتباطات و فناوری اطلاعات (شركت مخابرات ایران) مكلف است در چارچوب استانداردهای تجارت الكترونیكی طراحی و به بهره‌برداری رساندن سیستم مدیریت ارتباط با مشتریان/ مشتركین را تا پایان سال 138۵ محقق كند.
ماده 39 - وزارتخانه‌های نیرو، نفت و ارتباطات و فناوری اطلاعات مكلف هستند تا پایان سال 138۵ نسبت به ایجاد و راه‌اندازی و توسعه سیستم صدور قبض‌های الكترونیكی خدمات مشتركین خود اقدام كنند.
ماده 40 - وزارت بازرگانی مكلف است در چارچوب استانداردهای تجارت الكترونیكی اقدامات زیر را انجام دهد:
 - ایجاد و راه‌اندازی پورتال اصناف تا پایان شهریور سال 138۵.
 - نوسازی شبكه بازرگانی كشور از طریق یكپارچه‌سازی فعالیت‌های اطلاع‌رسانی، گسترش بازارهای دادوستد الكترونیكی مبتنی بر فناوری خدمات وبی.
ماده 41 - تمامی دستگاه‌هایی كه در این برنامه متكفل تكالیفی درزمینه امنیت فضای تبادل اطلاعات شده‌اند موظف هستند، در انجام تكالیف محوله سند راهبردی امنیت تبادل اطلاعات كشور و نیز مصوبات شورای عالی امنیت فضای تبادل اطلاعات را موردتوجه قرار دهند.
ماده 42 - تمامی دستگاه‌های ذی‌ربط موظف‌اند اعتبارات موردنیاز اجرای تكالیف محوله طی این سند را برای سال جاری از محل بودجه برنامه توسعه كاربرد فناوری اطلاعات تأمین و اعتبار موردنیاز برای سال آینده را در قالب بودجه پیشنهادی به ‌سازمان مدیریت و برنامه‌‌ریزی كشور ارائه كنند.
ماده 43 - تمامی وزارتخانه‌ها و دستگاه‌هایی كه در این سند تكالیفی برای آن‌ها مقررشده است موظف‌اند گزارش شش‌ماهه اقدامات خود را برای جمع‌بندی و ارائه گزارش جامع به هیئت‌وزیران به وزارت بازرگانی ارائه كنند.
