موادی از اساسنامه شرکت ارتباطات زيرساخت مصوبه شماره 169299/ت 377۵1 هـ مورخ 20/9/1387 با اعمال اصلاحات
هیئت‌وزیران در جلسه‌هاي مورخ 13/4/1386 و 18/6/1386 بنا به پيشنهاد مشترك وزارتخانه‌هاي ارتباطات و فناوري اطلاعات و امور اقتصادي و دارايي و معاونت برنامه‌ريزي و نظارت راهبردي رئیس‌جمهور، موضوع نامه شماره 1997/1/م مورخ 12/4/1386 وزارت ارتباطات و فناوري اطلاعات و به استناد تبصره (4) ماده (7) قانون برنامه چهارم توسعه - مصوب 1383 - اساسنامه شركت ارتباطات زيرساخت را به شرح زير تصويب نمود:
فصل اول - كليات و تعاريف
ماده 1- شركت ارتباطات زيرساخت كه در اين اساسنامه به‌اختصار «شركت» ناميده مي‌شود، از شركت مخابرات ايران منفك و به وزارت ارتباطات و فناوري اطلاعات منتقل و اساسنامه آن به شرح زير اصلاح مي‌گردد:
ماده 2- شبكه ارتباطات زيرساخت عبارت است از مجموعه سیستم‌های شبكه زيرساخت راه دور و بين‌الملل مخابرات كشور از جمله مراكز شبكه مايكروويو، شبكه اصلي فيبرنوري بين استاني و ايستگاه‌هاي زميني ماهواره‌اي مخابراتي مرتبط با زيرساخت، مراكز سوئيچينگ راه دور بين استاني و بين‌الملل (مداري و بسته‌اي) كه تأمين ظرفیت‌های انتقال و راه‌يابي ترافيك راه دور و بين‌الملل و پشتيباني و مديريت هر نوع ترافيك صوت، تصوير و داده موردنیاز كشور (اپراتورها، متقاضيان دولتي و غیردولتی، اشخاص حقيقي و حقوقي و نظاير آن) در محدوده بين استاني را بر عهده دارد.
ماده 3- هدف از تشكيل شركت عبارت است از:
1- راهبري، مديريت و ساماندهي درزمینه ايجاد، توسعه، تأمين، نظارت، نگهداري و بهره‌برداري از شبكه ارتباطات زيرساخت كشور كه با استفاده از فناوري‌هاي نوين ارتباطي در راستاي سیاست‌های وزارت ارتباطات و فناوري اطلاعات و در قالب طرح‌های جامع و برنامه‌هاي مصوب صورت مي‌پذيرد.
2- اتخاذ تدابير و انجام اقدامات لازم در راستاي حصول اطمينان از تأمين ارتباطات زيرساخت راه دور و بين‌الملل كشور در چارچوب سیاست‌های وزارت ارتباطات و فناوري اطلاعات و با رعايت اصل عدم تبعيض.
3- هدايت و راهبري درزمینه ايجاد، توسعه، بهره‌برداري و بهينه‌سازي شبكه‌هاي متعلق به ساير دستگاه‌هاي مجاز به‌منظور پايداري شبكه مادر ارتباطي كشور و تأمين ارتباطات مطمئن.
تبصره 1- ايجاد شبكه‌هاي موازي مشابه توسط دستگاه‌هاي دولتي و غيردولتي و اشخاص حقيقي و حقوقي منوط به اخذ مجوز از وزارت ارتباطات و فناوري اطلاعات (سازمان تنظيم مقررات و ارتباطات راديويي) خواهد بود.
تبصره 2- در صورت تخلف از مفاد تبصره (1) مقامات و مأمورين انتظامي مکلف‌اند به درخواست وزارت ارتباطات و فناوري اطلاعات، از احداث و توسعه و نگهداري فعاليت مورد تخلف جلوگيري نموده و وزارتخانه يادشده جهت استيفاي حقوق بيت‌المال از طريق مراجع قانوني عليه متخلفين اقامه دعوي نمايد.
[…]
فصل دوم - فعاليت و وظايف شركت
ماده 8- موضوع فعاليت و وظايف شركت عبارت است:
1- تهيه و تدوين طرح‌های جامع درزمینه شبكه‌هاي زيرساخت ارتباطي بر اساس الزامات، نيازها، استانداردها و ضوابط براي ارائه به وزارت ارتباطات و فناوري اطلاعات جهت تصويب.
2- بازاريابي، تأسيس، توسعه، بهسازي، اجرا، نگهداري و بهره‌برداري و همچنين نظارت و مديريت شبكه ارتباطات زيرساخت كشور.
3- تأمين كليه نيازهاي زيرساخت ارتباطي متقاضيان مجاز اعم از بخش‌های دولتي، خصوصي و تعاوني ارائه‌دهنده خدمات فناوري اطلاعات و ارتباطات طبق استانداردهاي ملي و بين‌المللي.
4- مطالعه، تهيه و تصويب دستورالعمل‌ها، ضوابط‌، معيارها و اعمال استانداردهاي فني و تخصصي موردنیاز درزمینه تأسيس، توسعه، نگهداري و بهره‌برداري از شبكه‌هاي زيرساخت ارتباطي.
تبصره- براي حفظ پايداري شبكه ارتباطات زيرساخت، كليه دارندگان مجاز شبكه‌هاي موازي مشابه موظف‌اند نسبت به انعقاد قرارداد اتصال متقابل با شركت اقدام نمايند.
۵- همكاري با اپراتورهاي مخابراتي بين‌المللي درزمینه تبادل ارتباطات و ترانزيت ترافيك بين‌الملل.
6- بررسي و تدوين پيشنهادهاي لازم در زمينه راهبردها، سیاست‌ها و برنامه‌هاي بلندمدت و ميان‌مدت شركت و ارائه آن در چارچوب تعیین‌شده توسط وزارت ارتباطات و فناوري اطلاعات.
7- بررسي، تدوين و پيشنهاد نرخ تعرفه‌هاي مربوط به شركت به مراجع ذي‌ربط.
8- بررسي، مطالعه و ساير اقدامات لازم براي توسعه فناوري، انتقال دانش فني، حمايت از توسعه فعالیت‌های آموزشي و پژوهشي، تحقيقاتي در زمينه‌هاي تخصصي مرتبط با وظايف شركت.
9- عضويت در نهادها و انجمن‌های تخصصي ملي، منطقه‌اي و بين‌المللي و شركت در کنفرانس‌های مربوط به‌منظور كسب و تبادل اطلاعات تخصصي زيرساخت ارتباطي.
10 ـ مديريت، برنامه‌ريزي و پياده‌سازي آموزش‌های تخصصي مربوط به‌منظور توسعه مهارت‌های لازم.
11- تهيه و اجراي طرح‌های مسيريابي، همزماني و مديريت در شبكه ارتباطات زيرساخت كشور.
12- ايجاد امكانات و بسترهاي موردنیاز جهت اعمال سیاست‌های نظارت بر شبكه زيرساخت توسط مراجع ذي‌ربط.
13- ارائه خدمات موردنیاز مشتريان با ملحوظ‌كردن ملاحظات تجاري و مشتري‌مداري.
14- اقدام در جهت حفظ امنيت شبكه و حفاظت از حقوق مشتريان.
1۵- مبادرت به انجام هرگونه فعاليت كه منطبق با هدف شركت باشد.
تبصره- شركت مجاز به ايجاد شركت و يا سرمايه‌گذاري در شرکت‌های ديگر نمي‌باشد.
[…]
