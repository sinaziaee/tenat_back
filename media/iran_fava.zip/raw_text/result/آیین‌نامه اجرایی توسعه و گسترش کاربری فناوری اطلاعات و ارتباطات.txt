«آیین‌نامه اجرایی توسعه و گسترش کاربری فناوری اطلاعات و ارتباطات» مصوبه شماره 89604/ت ۵2333 هـ مورخ 11/7/1394 هیئت‌وزیران با اعمال اصلاحات
وزارت ارتباطات و فناوری اطلاعات- وزارت امور اقتصادی و دارایی- وزارت صنعت، معدن و تجارت
وزارت تعاون، کار و رفاه اجتماعی- سازمان مدیریت و برنامه‌ریزی کشور
معاونت علمی و فناوری رییس‌جمهور- بانک مرکزی جمهوری اسلامی ایران
هیئت‌وزیران در جلسه مورخ 11/6/1394 بنا به پیشنهاد وزارت ارتباطات و فناوری اطلاعات، سازمان مدیریت و برنامه‌ریزی کشور و وزارت امور اقتصادی و دارایی و به استناد اصل یک‌صد و سی و هشتم قانون اساسی جمهوری اسلامی ایران «آیین‌نامه اجرایی توسعه و گسترش کاربری فناوری اطلاعات و ارتباطات» را به شرح زیر تصویب نمودند:
ماده 1- به‌منظور تسهیل تحول در نظام اقتصادی، اجتماعی، سیاسی و فرهنگی کشور بر محور دانش و فناوری با استفاده از فناوری اطلاعات و ارتباطات که ازاین‌پس در این آیین‌نامه «فاوا» نامیده می‌شود به‌عنوان منبع تحول و نوآوری در راستای اهداف عالی نظام که در راهبردهای دولت و «سیاست‌های ابلاغی مقام معظم رهبری در برنامه ششم توسعه»، «سیاست‌های کلی نظام اداری»، «سیاست‌های کلی اقتصاد مقاومتی» و «سیاست‌های کلی علم و فناوری» تصریح گردیده؛ این آیین‌نامه با اهداف ذیل به‌موقع اجرا گذاشته می‌شود:
1- تقویت فضای کسب‌وکار، تجارت الکترونیکی و اقتصاد دانش‌بنیان در كلیه عرصه‌های اقتصادی، اجتماعی، فرهنگی و سیاسی کشور
2- فراهم نمودن زمینه‌ها و فرصت¬های بهتر برای جلب مشاركت بخش خصوصی و ترغیب سرمایه‌گذاری در اجرای فعالیت¬ها برای رشد فناوری اطلاعات در كشور
3- تسهیل و تسریع خدمت‌رسانی به آحاد جامعه از رهگذر گسترش خدمات الكترونیكی و کاربرد آن در كلیه بخش‌های كشور
4- ارتقای کارآمدی نظام اداری كشور مبتنی بر گسترش فاوا برای عرضه فراگیر و در دسترس عام خدمات اقتصادی، اجتماعی، فرهنگی
۵- بهره‌گیری از فاوا برای ایجاد محیط‌زیست پایدار و سبز
6- تقویت حضور و عرضه فرهنگ ایرانی و اسلامی در عرصه‌های نوین فناوری و نوآوری
7- افزایش سهم بهره‌وری در نهاده‌ها و نرخ رشد اقتصادی و توسعه اجتماعی کشور
8- توسعه سرمایه انسانی فاوا به‌عنوان اولویت راهبردی در توسعه اشتغال دانش¬پایه و ارزش افزا
9- ایجاد شفافیت و مدیریت هوشمند در نظام درآمد و هزینه‌های دولت و مقابله با فساد
10- توسعه دسترسی امن و پایدار کلیه آحاد مردم به خدمات الکترونیکی دولت
11- ایجاد زمینه رشد صنایع و خدمات دانش‌بنیان با تکیه‌بر فناوری اطلاعات و ارتباطات
ماده 2-	سازمان مدیریت و برنامه‌ریزی کشور وظیفه دارد در تدوین لایحه بودجه سالانه، ضوابط اجرایی بودجه و موافقت‌نامه‌های سالانه با دستگاه‌های اجرايی كشور برای مواردی که از بودجه عمومی استفاده می‌کنند، مفاد این آیین‌نامه را بر اساس موارد زير رعايت کند:
1- تنظیم اعتبارات سرمایه‌ای و هزینه‌ای به‌عنوان توسعه کاربری فاوا و توسعه دولت الکترونیکی در بودجه دستگاه‌های اجرایی در فصل و برنامه مستقل به‌گونه‌ای که امکان برنامه‌ریزی و نظارت بیشتر فراهم شود.
2- احتراز از مصرف اعتبارات این بخش در احداث و خرید هر نوع ساختمان جدید.
3- ملحوظ کردن هزینه‌های جاری سخت‌افزار، نرم‌افزار، خدمات و شبکه‌های رایانه‌ای و ارتباطی موجود دستگاه‌ها در فصول موافقت‌نامه متبادله.
4- توجه به تقویت زیرساخت‌های فاوا و خدمات الکترونیکی در دستگاه¬هاي اجرايي با استفاده از مشارکت بخش خصوصی برای عرضه خدمات بهتر به شهروندان، کسب‌وکار‌ها و دولت.
۵- واگذاری نقش حاكمیتی و برنامه‌ریزی به دستگاه‌های دولتی و احتراز از توسعه تصدی دولتی در اجرای پروژه‌ها و فعالیت¬ها با بهره¬گیری و مشارکت حداكثری از توان و تأمین سرمایه بخش خصوصی در اجرای فعالیت¬ها و پروژه‌های فاوا.
ماده 3-	برنامه کاربری فاوا و توسعه دولت الکترونیکی دستگاه‌هاي اجرايي (موضوع ماده (۵) قانون خدمات کشوری) و تغییرات آن لازم است به تصويب کمیسیون توسعه دولت الکترونیک شورای عالی فناوری اطلاعات می‌رسد.
(اصلاحی 6/10/1394) تبصره 1- دستگاه‌های اجرایی مجازند تا میزان يك درصد از سرجمع اعتبارات سرمایه‌ای و هزینه‌ای خود را علاوه بر منابع اعتباری سالانه در فصل فاوا «از محل جابجایی اعتبارات با رعایت بندهای (1) و (2) جزء (ط) ماده (28) قانون الحاق برخی مواد به قانون تنظیم بخشی از مقررات مالی دولت (2)» هزينه کنند. اجرای این بند توسط شركت‌های دولتی كه شمول اين آيين¬نامه بر آن‌ها مستلزم ذكر نام است پس از تصويب مجامع شركت‌های مربوط است.
تبصره 2- سازمان مديريت و برنامه‌ريزي کشور در تنظيم موافقت‌نامه و ذی‌حسابان در هزینه کرد کلیه اعتبارات، مطابق با برنامه مصوب کمیسیون توسعه دولت الکترونیک شورای عالی فناوری اطلاعات، مکلف‌ به نظارت هستند.
تبصره 3- کمیسیون توسعه دولت الکترونیک شورای عالی فناوری اطلاعات مکلف است رئوس برنامه‌ها و فعالیت‌های قابل‌قبول در ذیل هریک را ظرف مدت دو ماه از تصویب این آیین‌نامه تدوین و ابلاغ نماید.
ماده 4- وزارت امور اقتصادي و دارايي با همکاری سایر دستگاه‌های اجرایی موظف است سازوکارهای لازم در جلب و تسهیل مشاركت شركت‌های بین‌المللی در فعالیت¬های فاواي ایران طی سه ماه پس از ابلاغ اين مصوبه را فراهم كند.
ماده ۵- وزارت صنعت، معدن و تجارت موظف است تسهیلات و سازوکارهای لازم جهت توسعه صادرات و حضور شركت‌های خصوصی ایرانی در بازارهای بین‌المللی فاوا به‌ویژه از طریق کمک¬های توسعه¬ای و خطوط اعتباری بین-المللی جمهوری اسلامی ایران در کشورهای هدف را با همکاری وزارت امور اقتصادی و دارایی و وزارت امور خارجه و هماهنگی وزارت ارتباطات و فناوري اطلاعات طی سه ماه پس از ابلاغ اين مصوبه تدوین و نهایی كند.
ماده 6-دستگاه‌های اجرایی می‌توانند در چارچوب قوانین بودجه سالانه نسبت به تأمین بخشی از هزینه‌های تحقیق و توسعه کاربرد فناوری اطلاعات و ارتباطات در قلمرو مربوط را به‌صورت بلاعوض که توسط بخش خصوصی حداقل ۵0 درصد هزینه آن تأمین‌شده ‌و مورد تأیید و مشارکت یک بخش دانشگاهی باشد، اقدام نمایند.
تبصره 1- کمیسیون توسعه دولت الکترونیک شورای عالی فناوری اطلاعات موظف است شیوه‌نامه روش اجرا و ضمانت‌های اجرایی لازم را حداکثر سه ماه پس از ابلاغ این آیین‌نامه تصویب و ابلاغ نماید.
ماده 7- دستگاه‌هاي اجرايي می‌توانند در راستای توزیع عادلانه فرصت‌های دسترسی به بازار، پروژه‌های خدمات مشاوره حوزه فاوا به‌غیراز خرید تجهیزات و سخت‌افزار تا سقف سه برابر نصاب معاملات متوسط را به‌عنوان مصادیق جزء «ث» ماده (16) آیین‌نامه خرید خدمات مشاوره موضوع تصویب‌نامه شماره 193۵42/ت 42986 ک مورخ 1/10/1388 و اصلاح بعدی آن واگذار کنند.
ماده 8- دستگاه‌هاي اجرايي مجازند كليه فعاليت‌هاي اجرايي ارائه خدمات الكترونيكي خود به مردم را در چارچوب نقشه راه توسعه دولت الکترونیکی پس از تصويب كميسيون از طريق سرمايه‌گذاري و مشاركت بخش خصوصي نظير ساخت، راه‌اندازی و انتقال مالكيت (BOT) و خصوصی‌سازی عملیات ساخت (BOO) انجام دهند.
ماده 9-	هزینه‌های انجام‌شده برای توسعه کاربردهای فاوا توسط کلیه شرکت‌های دولتی و خصوصی به‌عنوان هزینه قابل‌قبول مالیاتی محسوب می‌شود.
تبصره- دستورالعمل اجرایی این ماده توسط وزارت امور اقتصادی و دارایی با همکاری وزارت ارتباطات و فناوری اطلاعات تدوین و ابلاغ می‌شود.
ماده 10-	خرید هر نوع نرم‌افزاری داخلی كه در درگاه يكپارچه ثبت نرم‌افزارهاي رايانه‌اي ثبت‌شده (ایجادشده توسط وزارت فرهنگ و ارشاد اسلامی با همکاری وزارت ارتباطات و فناوری اطلاعات) بدون رعایت مالکیت فکری در کلیه دستگاه‌های دولتی و مؤسساتی که شمول قانون بر آن‌ها مستلزم ذکر نام هست، ممنوع است.
تبصره- خرید هر نوع نرم‌افزار ثبت‌نشده در درگاه مذکور که نرم‌افزار ثبت‌شده با کاربری مشابه داشته باشد، ممنوع است.
ماده 11-	به‌منظور صیانت از نیروی کار داخلی و استفاده از توانمندی‌های داخلی و در جهت اجرای ماده (121) قانون کار علاوه بر سایر مقررات به‌کارگیری نیروی کار خارجی در حوزه فاوا ازنظر کیفیت تخصصی باید حداقل دستمزد در حد پرداخت هفت برابر حداقل حقوق پایه قانون کار هرسال باشد. صدور روادید کار منوط به تعهد پرداخت بیمه و مالیات مربوطه است.
ماده 12-حق بیمه قراردادهای فناوری اطلاعات و ارتباطات منعقده اشخاص حقیقی و حقوقی دارای مجوز از دبیرخانه شورای عالی انفورماتیک یا سازمان نظام صنفی رایانه‌ای کشور یا دستگاه‌های اجرایی بر اساس بخشنامه 3/14 سازمان تأمین اجتماعی محاسبه و مطالبه و در صورت عدم داشتن بدهی، ظرف یک روز کاری مفاصا حساب قرارداد توسط سازمان تأمین اجتماعی صادر می‌گردد.
تبصره 1- در صورت احراز عدم ارسال لیست واقعی کارکنان شاغل و یا عدم ارائه دفاتر قانونی و ارسال لیست در برخی از ماه‌های دوره قرارداد، حق بیمه متعلقه طبق مقررات جاری سازمان تأمین اجتماعی محاسبه و وصول خواهد شد.
ماده 13- صندوق نوآوری و شکوفایی موظف است، بر اساس اعلام معاونت علمي و فناوري رياست جمهوري دو درصد از منابع صندوق را برای حمایت از پذیرش سرمایه‌گذاری خطرپذیر در محصولات و دستاوردهای دانش، نوآوری و فناوری حوزه فاوا در تمام مراحل تولید، عرضه و به¬کارگیری به نهادهای مالی خطرپذیر خصوصی فاوا مطابق با مقررات مربوط تخصیص دهد.
تبصره - معاونت علمي و فناوري ریاست‌جمهور، کلیه بانک¬های دولتی و خصوصی، وزارت ارتباطات و فناوري اطلاعات و صنعت، معدن و تجارت می‌توانند از محل منابع مالي در نهادهای مالی خطرپذیر مشارکت کنند.
ماده 14-	دستگاه‌های اجرایی بر اساس بند (32) سیاست‌های ابلاغی مقام معظم رهبری در برنامه ششم توسعه بدون هماهنگی با وزارت ارتباطات و فناوری اطلاعات مجاز به ایجاد شبکه‌های ارتباطی بین دستگاهی، خارج از شبکه ملی اطلاعات نیستند. کلیه طرح‌های اجراشده شبکه‌های ارتباطی قبلی جهت تطبیق با معماری شبکه ملی اطلاعات ظرف مدت سه ماه و طرح‌های توسعه جدید قبل از اجرا باید به تأیید وزارت ارتباطات و فناوری اطلاعات برسد.
ماده 1۵-	به‌منظور تسریع در تحقق دولت الکترونیک و ایجاد شفافیت در فعالیت‌های اجرایی دولت، کاهش هزینه و زمان در ارائه خدمات به مردم، کلیه دستگاه‌های اجرای موظف‌اند بر اساس فهرست تکالیف دستگاه‌های اجرایی برای توسعه فناوری اطلاعات و دولت الکترونیک که هرساله توسط کمیسیون توسعه دولت الکترونیک شورای عالی فناوری اطلاعات به‌روزآوری، تصویب و اعلام می‌شود برنامه سالانه خود را تنظیم و اجرا کنند.
تبصره- برای تحقق دولت همراه کلیه دستگاه‌ها اجرایی موظف‌اند با هماهنگی کمیسیون توسعه دولت الکترونیک شورا نسخه الکترونیکی همراه (موبایلی) خدمات خود را تهیه و پس از تأیید صحت کارکرد فنی از طریق درگاه دولت همراه سازمان فناوری اطلاعات ایران در دسترس مردم قرار دهند.
ماده 16- به‌منظور تشویق دستگاه‌های اجرایی در اجرای این آیین‌نامه و مصوبات شورای عالی فناوری اطلاعات ده درصد از منابع حاصل از صرفه‌جویی ناشی از به‌کارگیری فناوری اطلاعات و توسعه دولت الکترونیک در فرآیندهای عملیات اجرایی و ارائه خدمات به مردم برای تشویق کارکنان ذی‌ربط با رعایت مقررات مربوط توسط سازمان مدیریت و برنامه‌ریزی کشور در لایحه بودجه سال بعد دستگاه اجرایی منظور و نتیجه اجرای این ماده سالانه توسط سازمان مدیریت و برنامه‌ریزی کشور به شورای عالی فناوری اطلاعات گزارش می‌شود.
تبصره- دستورالعمل اجرایی این ماده توسط کمیسیون توسعه دولت الکترونیک شورای عالی فناوری اطلاعات تصویب و ابلاغ می‌شود.
ماده 17-	به‌منظور افزایش محتوا و خدمات به خط و زبان فارسی در شبکه ملی اطلاعات و اینترنت و همچنین اجرای قانون انتشار و دسترسی آزاد به اطلاعات کلیه دستگاه‌های اجرایی کشور مجازند با استفاده از فرآیند ماده (7) این مصوبه از مشارکت بخش خصوصی در تهیه و تبدیل داده‌های موجود دستگاه‌ها به‌صورت رقومی استفاده نمایند.
تبصره- وزارت ارتباطات و فناوری اطلاعات موظف است حمایت‌های لازم از تهیه و عرضه ابزارهای توسعه خط و زبان فارسی از قبیل موتور جستجو، ترجمه فارسی، کدگذاری الفبای فارسی، درختواره واژگان فارسی (تزاروس) را به عمل آورد.
ماده 18-	مسئولیت اجرای این آیین‌نامه در دستگاه‌های اجرایی بر عهده بالاترین مقام مسئول دستگاه است و ذی‌حسابان موظف‌اند بر هزینه کرد اعتبارات و موضوعات مرتبط با این مصوبه آیین‌نامه نظارت کنند.
ماده 19-دبیرخانه شورای عالی فناوری اطلاعات موظف است گزارش عملکرد اجرای این آیین‌نامه را هر سه ماه یک‌بار به هیئت‌وزیران گزارش کند.
این مصوبه در 19 ماده و 12 تبصره در تاریخ 11/06/1394 به تصویب هیئت‌وزیران رسید.
