موادی از اساسنامه سازمان تنظيم مقررات و ارتباطات راديويي مصوبه شماره
 36986/ت 31۵94 هـ مورخ 20/9/1384
هیئت‌وزیران در جلسه مورخ 9/۵/1384 بنا به پيشنهاد شماره 131۵2۵/101 مورخ 20/7/1383 سازمان مديريت و برنامه‌ريزي كشور و به استناد تبصره (3) ماده (8) قانون وظايف و اختيارات وزارت ارتباطات و فناوري اطلاعات - مصوب 1382- اساسنامه سازمان تنظيم مقررات و ارتباطات راديويي را به شرح زير تصويب نمود:
ماده 1- به‌منظور اجراي مصوبات كميسيون تنظيم مقررات ارتباطات، كه در اين اساسنامه كميسيون ناميده مي‌شود، تحقق اهداف موردنظر در بخش ارتباطات راديويي و انجام وظايف و اختيارات حاكميتي، نظارتي و اجرايي وزارت ارتباطات و فناوري اطلاعات در بخش تنظيم مقررات ارتباطي و ارتباطات راديويي، سازمان تنظيم مقررات و ارتباطات راديويي كه در اين اساسنامه سازمان ناميده مي‌شود، به‌صورت مؤسسه دولتي وابسته به وزارتخانه یادشده تشكيل مي‌شود.
ماده 2- سازمان داراي شخصيت حقوقي و استقلال مالي است.
ماده 3- اعتبارات موردنیاز سازمان همه‌ساله از محل وجوه و اعتبارات عمومي زير رديف بودجه وزارت ارتباطات و فناوري اطلاعات در لايحه بودجه سالانه كشور پيش‌بيني و تأمين مي‌شود.
ماده 4- مركز اصلي سازمان تهران است و سازمان مي‌تواند با تأييد سازمان مديريت و برنامه‌ريزي كشور جهت انجام وظايف قانوني خود نسبت به ايجاد واحدهاي سازماني در مناطق مختلف كشور اقدام نمايد.
ماده ۵- تشكيلات سازمان به پيشنهاد وزير و تأييد سازمان مديريت و برنامه‌ريزي كشور تدوين و اجرا مي‌شود.
ماده 6- وظايف و اختيارات سازمان به شرح زير است:
1- صدور پروانه فعاليت و بهره‌برداري براي ارائه هرگونه خدمات مخابراتي و پستي شامل شرايط، ضوابط و چگونگي جبران خسارات ناشي از عدم اجراي آنها در چارچوب مصوبات كميسيون.
2- اعمال استانداردها، ضوابط و نظام‌های كنترل كيفي و تأييد نمونه تجهيزات (Approval Type) در ارائه خدمات و توسعه و بهره‌برداري از شبكه‌هاي مخابراتي، پستي و فناوري اطلاعات در كشور.
3- تدوين و ارائه پيشنهاد در خصوص تعيين فعالیت‌ها و بهره‌برداري‌هاي غیرمجاز پستي و مخابراتي، تعيين جريمه در هر مورد و اعلام اعمال آن در چارچوب قوانين و مقررات پس از طي مراحل قانوني.
4- تدوين و تنظيم مقررات، آيين‌نامه‌ها، جدول‌های تعرفه و نرخ‌های كليه خدمات در بخش‌های مختلف ارتباطات و فناوري اطلاعات، تعيين كف يا سقف آن‌ها به‌منظور حصول اطمينان از رقابت سالم و تداوم ارائه خدمات و رشد كيفي آن‌ها براي تصويب توسط كميسيون در چارچوب قوانين و مقررات.
۵- وصول مبالغ حق‌الامتياز صدور پروانه، هزينه استفاده از فركانس، هزينه جبران خسارت و ساير وجوهي كه طبق قوانين و مقررات مربوط به تصويب مي‌رسد و واريز آن به حساب‌های خزانه.
6- نظارت بر عملكرد دارندگان پروانه‌ها در چارچوب مفاد پروانه‌هاي صادرشده و رسيدگي به تخلفات و ملزم نمودن آنان به انجام تعهدات و وظايف از طريق اخطاريه يا لغو موقت يا دائم امتيازها و پروانه‌هاي بهره‌برداري.
7- تدوين و پيشنهاد دستورالعمل‌ها و ضوابط مربوط به اتصال متقابل شبكه‌هاي مخابراتي و رايانه‌اي ازنظر امنيت، ايمني اتصالات و تعرفه‌هاي آن‌ها به كميسيون و نظارت بر اعمال صحيح آن‌ها.
8- تدوين و پيشنهاد دستورالعمل‌ها به كميسيون و اعمال مصوبات در موارد زير:
الف- چارچوب توافق‌نامه‌های درجه و سطح خدمات به‌منظور شفاف‌سازي كيفيت خدمات در مقابل هزينه آن، در شبكه‌هاي پستي، مخابراتي و فناوري اطلاعات.
ب- نام‌گذاري دامنه‌ها (Domain Names)، تعيين شماره‌ها و كدها در شبكه‌هاي پستي، مخابراتي و فناوري اطلاعات.
پ- حمايت از حقوق استفاده‌کنندگان خدمات پستي و مخابراتي و نظارت مستمر بر اعمال صحيح آن‌ها.
ت- تدوين و پيشنهاد دستورالعمل‌هاي لازم به‌منظور تنظيم روابط ارائه‌کنندگان خدمات پستي،‌ مخابراتي.
ث- پيشنهادات اصلاح قوانين پستي، مخابراتي و ارتباطي.
9- كليه وظايف و اختيارات وزارت ارتباطات و فناوري اطلاعات مندرج در قانون استفاده از بي‌سيم‌هاي اختصاصي و غیرحرفه‌ای - مصوب 134۵- و اصلاحات بعدي آن و كليه تعهدات بين‌المللي مرتبط كه جمهوري اسلامي ايران بر اساس قانون ملزم به رعايت آن‌ها مي‌باشد.
10- انجام امور تحقيقاتي و ارائه آموزش‌های تخصصي مرتبط و اطلاع‌رساني عمومي درزمینه ارتباطات مجاز راديويي با استفاده از توانمندی‌های بخش‌های دولتي و غیردولتی.
11- تهيه و انتشار گزارشات دوره‌اي از وضعيت و كيفيت ارائه خدمات پستي و مخابراتي در كشور و مقايسه تطبيقي آن در منطقه و جهان.
12- حمايت از صاحبان صنايع، انجمن‌ها و اتحاديه‌هاي ارائه‌کنندگان خدمات مخابراتي و ارتباطي و هدايت و راهبري آن در جهت كاهش امور اجرايي سازمان.
13- انجام امور مرتبط كه از طرف وزير ارتباطات و فناوري اطلاعات ارجاع مي‌گردد.
[…]
