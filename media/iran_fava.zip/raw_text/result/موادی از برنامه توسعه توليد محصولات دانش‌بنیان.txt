موادی از برنامه توسعه توليد محصولات دانش‌بنیان مصوبه شماره 1169۵9/ت ۵22۵3 هـ مورخ 10/8/1394
ماده 2- در اجراي ماده (43) قانون و به‌منظور هماهنگي امور اجرايي و به‎روزرساني برنامه‌های توسعه توليد، تقاضا و صادرات محصولات دانش‌بنیان، تصويب دستورالعمل‌های موردنیاز و نظارت بر اجراي آن، کارگروه توسعه توليد، تقاضا و صادرات محصولات دانش‌بنیان متشکل از معاون علمي و فناوري رييس جمهوري (رييس کارگروه)، نمايندگان وزارتخانه‌های علوم، تحقيقات و فناوري، دفاع و پشتيباني نيروهاي مسلح، بهداشت، درمان و آموزش پزشکي، صنعت، معدن و تجارت، امور اقتصادي و دارايي، جهاد کشاورزي، ارتباطات و فناوري اطلاعات، سازمان حفاظت محیط‌زیست، سازمان مديريت و برنامه‌ریزی کشور، اتاق بازرگاني، صنايع، معادن و کشاورزي ايران و اتاق تعاون ايران تشکيل می‌گردد.
تبصره 1- دبيرخانه کارگروه در وزارت صنعت، معدن و تجارت مستقر می‌باشد.
تبصره 2- نمايندگان ساير دستگاه‌های مرتبط حسب موضوع موردبررسی به جلسات کارگروه دعوت خواهند شد.
تبصره 3- کارگروه مذکور موظف است هر شش ماه یک‌بار گزارشي از نحوه اجراي اين برنامه را به شوراي عالي علوم، تحقيقات و فناوري ارائه کند.
[…]
فصل سوم- حوزه‎ها و موضوعات کلان اولويت‎دار
ماده 8- موضوعات کلان ملي در تدوين حوزه‌های فناورانه و بخشي اولویت‌دار توسعه محصولات دانش‌بنیان عبارت‌اند از:
الف- اولویت‌های (الف) سند نقشه جامع علمي کشور در بخش فناوري، شامل فناوری‌های هوافضا، اطلاعات و ارتباطات، هسته‌ای، نانو و ميکرو، فناوری‌های نفت‌های و گاز، زيستي، زیست‌محیطی، نرم و فرهنگي.
[…]
2- برنامه توسعه صادرات محصولات دانش‌بنیان
ماده 11- به‌منظور حمايت از توسعه صادرات محصولات دانش‌بنیان در چارچوب اولویت‌های اين برنامه و افزايش سهم بين‏المللي کشور در اين حوزه، کارگروه موظف است اقدامات زير را انجام دهد:
الف- حمايت از ايجاد و توسعه واسطه‌های بازرگاني خصوصي و غيردولتي ازجمله شرکت‌های مديريت صادرات، کنسرسیوم‌های صادراتي، پایگاه‌ها و پایانه‌های صادراتي، خوشه‌های صادرات گرا، صادرات پارک‌های علم و فناوري و شرکت‌های زايشي دانشگاه‌های کشور و ساير هزینه‌های مرتبط با افزايش توان بازاريابي و فروش محصولات دانش‌بنیان.
ب- حمايت از ايجاد و توسعه نشان‌های تجاري (برند) مشترک صادراتي ميان محصولات دانش‌بنیان در حوزه‌های بخشي و بين بخشي.
پ- حمايت از حضور مشترک شرکت‌های توليدکننده محصولات دانش‌بنیان در نمایشگاه‌های معتبر خارجي و برگزاري نمایشگاه‌های داخلي با حضور شرکت‌های معتبر خارجي.
ت- طراحي و اعطاي جايزه صادراتي ويژه شرکت‌ها و محصولات دانش‌بنیان و تسهيل فرايند اعطاي جوايز صادراتي شرکت‌های دانش‌بنیان.
ث- حمايت از سرمایه‌گذاری شرکت‌های دانش‌بنیان داخلي در کشورهاي خارجي در قالب‌های مختلف از قبيل توسعه توليد، کارگزاري و فروش، ثبت نشان تجاري (برند) بین‌المللی، مشارکت با طرف‌های خارجي.
ج - حمايت از فروش اختراعات داخلي در بازارهاي بین‌المللی.
چ - ارائه حمایت‌های لازم در دعاوي حقوقي شرکت‌ها و محصولات دانش‌بنیان داخلي در محاکم بین‌المللی و حمایت‌های مرتبط با مديريت پتنت.
ح- حمایت‌های مرتبط با کسب مجوزهاي بین‌المللی براي تسهيل ورود در بازار کشورهاي مختلف.
خ- جهت‌دهی به کمک‌های خارجي و توسعه‌ای ايران و ايجاد خطوط اعتباري صادراتي در جهت توسعه بازار صادراتي محصولات دانش‌بنیان توليد داخل.
تبصره- معاونت علمي و فناوري رییس‌جمهور، وزارت صنعت، معدن و تجارت و وزارت ارتباطات و فناوري اطلاعات در چارچوب قوانين و مقررات مربوط می‌توانند از محل منابع داخلي خود با هماهنگي کارگروه، جهت اجراي مفاد اين ماده هزينه نمايند.
[…]
8- برنامه ارزيابي و پايش توليد، بازار و صادرات محصولات دانش‌بنیان
ماده 17- به‎منظور رصد مداوم پیشرفت‌های کشور و ايجاد هماهنگي ميان دستگاه‌های اجرايي در ارائه آمار و اطلاعات به هنگام توليد، بازار و صادرات محصولات دانش‎بنيان، معاونت موظف است با همکاري وزارت امور اقتصادي و دارايي (گمرک جمهوري اسلامي ايران)، وزارت صنعت، معدن و تجارت (سازمان توسعه تجارت)، وزارت ارتباطات و فناوري اطلاعات، وزارت بهداشت، درمان و آموزش پزشکي، وزارت علوم، تحقيقات و فناوري، مرکز آمار ايران، اتاق بازرگاني، صنايع، معادن و کشاورزي ايران و اتاق تعاون ايران، دستورالعمل ارزيابي و پايش توليد، بازار و صادرات محصولات دانش‎بنيان مشتمل بر تعريف شاخص‌ها، تقسیم‌کار ملي در ثبت و پايش شاخص‎هاي تخصصي و عمومي و به‌خصوص چارچوب آماري دستگاه‌های بخشي را تهيه و به تصويب کارگروه برساند.
تبصره 1- دبيرخانه کارگروه موظف است گزارش پيشرفت توليد، بازار و صادرات محصولات دانش‎بنيان در کل کشور را مبتني بر ارائه آمارهاي معين و ارزيابي عملکرد کليه دستگاه‌های اجرايي به‌صورت سالانه منتشر نموده و نتايج آن را در اختيار عموم قرار دهد.
تبصره 2- ساير دستگاه‌های اجرايي حسب مورد براي ارتقاي ارزيابي و پايش شاخص‌های عملکردي در تدوين دستورالعمل‌های موضوع اين ماده و ارائه گزارش مشارکت خواهند نمود.
[…]
فصل پنجم - پیاده‌سازی و نظارت بر اجرا
ماده 21- دبيرخانه کارگروه موظف است جهت ايجاد فرصت‎هاي برابر و شفاف‌سازی حمایت‌های مندرج در اين برنامه، نسبت به انتشار آیین‌نامه‌ها و دستورالعمل‌های تصویب‌شده، اسامي دستگاه‌های اجرايي مرتبط و بانک اطلاعاتي شرکت‌ها و مؤسسات مشمول بندهاي مختلف برنامه از طريق پايگاه جامع اطلاع‌رسانی اقدام کند.
