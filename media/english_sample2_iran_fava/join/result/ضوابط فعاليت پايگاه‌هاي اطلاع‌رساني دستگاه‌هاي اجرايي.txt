ضوابط فعاليت پايگاه‌هاي اطلاع‌رساني دستگاه‌هاي اجرايي مصوبه شماره 133372/ت 38۵1۵ ك مورخ 21/8/1386
وزيران عضو كارگروه تبصره (3) ماده (3) آيين‌نامه نحوه فعاليت، وظايف و اختيارات روابط عمومي دستگاه‌هاي اجرايي، موضوع تصويب‌نامه شماره 6۵3۵4/ت 37374 هـ مورخ 27/4/1386 در جلسه مورخ 28/۵/1386 به استناد اصل یک‌صد و سي و هشتم قانون اساسي جمهوري اسلامي ايران و با رعايت تبصره یادشده، ضوابط فعاليت پايگاه‌هاي اطلاع‌رساني دستگاه‌هاي اجرايي را به شرح زير تصويب نمودند:
ماده 1- با توجه به وجود خبرگزاري جمهوري اسلامي ايران (ايرنا)، ايجاد يا ادامه كار پایگاه‌های اطلاع‌رساني دستگاه‌هاي اجرايي موضوع ماده (160) قانون برنامه چهارم توسعه اقتصادي، اجتماعي و فرهنگي جمهوري اسلامي ايران - مصوب 1383 - تحت عنوان «خبرگزاري» غيرمجاز است.
ماده 2- پايگاه‌هاي اطلاع‌رساني اينترنتي متعلق به دستگاه‌هاي مذكور دربند (1) و يا وابسته به مراكز و سازمان مرتبط موظف‌اند صرفاً در چارچوب وظايف قانوني دستگاه‌هاي ذي‌ربط عمل نموده و از فعاليت اطلاع‌رساني مستقيم در حوزه‌هاي ديگر خودداري نمايند.
ماده 3- هيئتي مركب از نماينده تام‌الاختيار شوراي اطلاع‌رساني دولت به‌عنوان رئيس و نمايندگان تام‌الاختيار وزارتخانه‌هاي فرهنگ و ارشاد اسلامي و ارتباطات و فناوري اطلاعات نسبت به ساماندهي پايگاه‌هاي اطلاع‌رساني دستگاه‌هاي اجرايي و تعيين چارچوب فعاليت آن‌ها طبق ضوابط مندرج در تصويب‌نامه شماره 109060/ت 3۵741 هـ مورخ ۵/9/138۵ و تبصره (1) ماده (4) آيين‌نامه نحوه فعاليت، وظايف و اختيارات روابط دستگاه‌هاي اجرايي، موضوع تصويب‌نامه شماره 6۵3۵4/ت 37374 هـ مورخ 27/4/1386 اقدام خواهند نمود.
ماده 4- فعاليت پایگاه‌های یادشده در محيط مجازي خارج از چارچوب تعيين‌شده دربند (3) اين تصويب‌نامه توسط دستگاه‌هاي اجرايي تخلف محسوب ‌شده و ذی‌حسابان موظف‌اند از هرگونه پرداخت مغاير با اين تصويب‌نامه جلوگيري كنند.
ماده ۵- دستگاه‌هاي اجرايي یادشده مجاز به اعطاي كمك مالي به خبرگزاري‌هاي داراي مجوز غیردولتی نمي‌باشند و صرفاً وزارت فرهنگ و ارشاد اسلامي مجاز به كمك مالي در چارچوب اختيارات قانوني خود مي‌باشد.
اين تصويب‌نامه در تاريخ 13/8/1386 به تأييد مقام محترم رياست جمهوري رسيده است.
