موادی از قانون احكام دائمي برنامه‌هاي توسعه كشور مصوب ۱۰/۱۱/۱۳۹۵ 
ماده ۵0- دولت مجاز است سامانه تداركات الكترونيكي دولت را براي اجراي تمام مراحل انواع معاملات وزارتخانه‌ها و دستگاه‌هاي مشمول قانون برگزاري مناقصات و ساير قوانين مالي و معاملاتي بخش عمومي، با رعايت قانون تجارت الكترونيكي و قانون برگزاري مناقصات تكميل كند. 
دستگاه‌هاي مشمول قانون برگزاري مناقصات و ديگر معامله‌كنندگان بخش عمومي، از جمله دستگاه‌هايي كه مشمول قانون برآنان مستلزم ذكر يا تصريح نام است و كليه موسسات دولتي يا عمومي غيردولتي، بايد برنامه زمان‌بندي مورد تأييد هيئت وزيران در اين سامانه ثبت‌نام كنند و با امضاي الكترونيكي معتبر و رعايت مقررات مربوط، تمام مراحل معاملات خود مانند درخواست استعلام، فراخوان، توزيع و دريافت اسناد، گشايش الكترونيكي پاكت‌ها يا پيشنهادها، انعقاد قرارداد و داد و ستد وجوه و تضمينات و نيز هرگونه الحاق، اصلاح، فسخ، ابطال و خاتمه قرارداد را از طريق اين سامانه و به‌طور الكترونيكي انجام دهند. 
تبصره ۱-با ايجاد بستر الكترونيكي معاملات و بانك اطلاعاتي به‌روز و تجميع شده معاملات بخش عمومي كليه پايگاه‌هاي اطلاعاتي و اطلاع‌رساني معاملات اين بخش از جمله پايگاه ملي اطلاع‌رساني مناقصات، پايگاه اطلاع‌رساني جامع معاملات بخش عمومي و هرگونه سامانه‌هاي نظارت بر معاملات بايد فقط از طريق اين سامانه تغذيه شود و از تعدد و تكرار ورود اطلاعات توسط دستگاه‌هاي بخش عمومي جلوگيري گردد. 
تبصره ۲- آن دسته از معاملات اين سامانه كه ماهيت نظامي يا امنيتي دارد و مواردي كه به موجب قوانين، افشاي اطلاعات آنها ممنوع است فقط از حيث انتشار اطلاعات مستثني است. تشخيص مصاديق اين اسثتنا با لحاظ تبصره ماده (۵) قانون انتشار و دسترسي آزاد به اطلاعات مصوب 31/۵/1388برعهده كارگروهي مركب از معاونان وزراي اطلاعات دفاع و پشتيباني نيروهاي مسلح، امور اقتصاد و دارايي، رئيس سازمان برنامه و بودجه كشور و رئيس دستگاه مربوط است.
