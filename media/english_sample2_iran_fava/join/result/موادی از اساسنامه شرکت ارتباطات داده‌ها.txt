موادی از اساسنامه شرکت ارتباطات داده‌ها مصوبه شماره 30761/ت 30367 هـ مورخ 18/6/1383 با اعمال اصلاحات
هیئت‌وزیران در جلسه مورخ 14/۵/1383 بنا به پيشنهاد شماره 13897/100 مورخ 14/۵/1383 وزارت ارتباطات و فناوري اطلاعات و به استناد مواد (2) و (4) قانون برنامه سوم توسعه - مصوب 1379- و مصوبه شماره 76016/1901 مورخ 24/4/1382 شوراي عالي اداري در اجراي بند «ب» ماده (1) قانون مذکور، با تجديد سازمان و تغيير نام و اصلاح اساسنامه شرکت توليد فيبر نوري و برق خورشيدي به شرکت ارتباطات داده‌ها، اساسنامه شرکت اخيرالذکر را به شرح زير تصويب نمود:
فصل اول - کليات
ماده 1- «شرکت سهامي توليد فيبر نوري و برق خورشيدي» با اصلاح اساسنامه و وظايف به «شركت فناوري اطلاعات» تغيير نام مي‌يابد و در قالب شرکت تابع شرکت مخابرات ايران (مادر تخصصي) ساماندهي شده و ازاین‌پس در اين اساسنامه شرکت ناميده مي‌شود.
ماده 2- تعريف شبکه ارتباطات داده‌ها:
شبکه ارتباطات داده‌ها عبارت است از مجموعه سيستم‌ها و تجهيزات ارتباطات داده‌اي شامل لايه‌هاي اصلي (core) و توزيع (Edge) که تأمين ظرفيت انتقال و ترافيک داده بین‌شهری و بين‌المللي موردنیاز متقاضيان و ساير اپراتورها را بر عهده دارد.
ماده 3- اهداف شرکت به شرح زير اصلاح مي‌گردد:
هدف از تشکيل شرکت مديريت، ساماندهي، ايجاد، توسعه، تأمين، نظارت، نگهداري و بهره‌برداري شبکه ارتباطات داده‌ها و ارائه خدمات ارزش‌افزوده آن به‌منظور تحقق طرح‌ها و برنامه‌هاي مصوب شرکت مخابرات ايران (مادر تخصصي) مي‌باشد.
[…]
فصل دوم - موضوع فعاليت و وظايف شرکت
ماده 8- وظايف شرکت که در ماده (۵) اساسنامه سابق آمده به شرح زير اصلاح و تبيين مي‌گردد.
1- تهيه و تدوين طرح‌های جامع درزمینه شبکه ارتباطات داده‌ها بر اساس الزامات، نيازها، استانداردها و ضوابط.
2- بازاريابي، تأسيس، توسعه، بهسازي، اجرا، نگهداري و بهره‌برداري و همچنين نظارت و مديريت شبکه ارتباطات داده‌ها طبق استانداردهاي ملي و بين‌المللي.
3- تهيه و تصويب دستورالعمل‌ها، ضوابط، معيارها و استانداردهاي فني و تخصصي موردنیاز در زمينه تأسيس، توسعه، نگهداري و بهره‌برداري از شبکه ارتباطات داده‌ها.
4- عضويت در نهادها و انجمن‌های تخصصي ملي و بين‌المللي و شرکت در کنفرانس‌های مربوط به‌منظور کسب و تبادل اطلاعات تخصصي ارتباطات داده‌ها.
۵- مديريت، برنامه‌ريزي و پياده‌سازي آموزش‌های تخصصي خاص به‌منظور توسعه مهارت‌های لازم.
6- حمايت از گسترش حضور و مشارکت بخش غیردولتی در انجام پروژه‌ها و توسعه فناوري اطلاعات (IT).
7- فراهم نمودن امکانات لازم جهت تأمين نيازهاي متقاضيان شبکه‌هاي خصوصي کلان (Enterprises).
8- تأمين ارتباط بين‌الملل داده‌ها و همچنين فراهم نمودن امکان ارتباطات داده‌ها در سطح کشورهاي منطقه (هاب منطقه).
9- اقدام در جهت حفظ امنيت شبکه و حفاظت از حقوق مشترکان در چارچوب قوانين و مقررات کشور.
10- مبادرت به انجام هرگونه فعاليت که منطبق باهدف شرکت باشد.
تبصره 1- شرکت واحد استاني نخواهد داشت و کليه عمليات اجرايي مربوط به ايجاد، توسعه و نگهداري نقاط تماس شبکه ارتباطات داده‌ها با شبکه داده استاني را به‌صورت پيمانکاري در قالب قرارداد مشخص و با استفاده از حداکثر توان‌بخش غیردولتی و به‌صورت رقابتي انجام خواهد داد.
تبصره 2- شرکت مجاز به ايجاد شرکت و يا سرمايه‌گذاري در شرکت‌های ديگر نمي‌باشد.
[…]
