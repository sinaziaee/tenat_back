آیین‌نامه ساماندهي و توسعه رسانه‌ها و فعالیت‌های فرهنگي ديجيتال مصوبه شماره ۱۷۲۴۱۲ /ت ۴۱۲۲۵ هـ مورخ ۳ /۸ /۱۳۸۹ با اعمال اصلاحات
وزارت فرهنگ و ارشاد اسلامي - وزارت ارتباطات و فناوري اطلاعات - وزارت بازرگاني - وزارت صنايع و معادن- معاونت برنامه‌ریزی و نظارت راهبردي رییس‌جمهور
‏هیئت‌وزیران در جلسه مورخ ۲۴ /۵ /۱۳۸۹ ‏بنا به پيشنهاد شماره ۱۱۲۸۴ /۱ ‏مورخ ۱۳/۴//۱۳۸۸ وزارت فرهنگ و ارشاد اسلامي و به استناد اصل یک‌صد و سي و هشتم قانون اساسي جمهوري اسلامي ايران، آیین‌نامه ساماندهي و توسعه رسانه‌ها و فعالیت‌های فرهنگي ديجيتال را به شرح زير تصويب نمود:
آیین‌نامه ساماندهي و توسعه رسانه‌ها و فعالیت‌های فرهنگي ديجيتال
‏ماده ۱ ‏- تعاريف: اصطلاحات مندرج در اين آیین‌نامه در معاني مشروح مربوط به كار ‏می‌روند:
الف- محتوا: مواد ديداري، شنيداري، نوشتاري و يا تركيبي از آن‌ها در هر شكل و قالب.
‏ب- اثر: آنچه از راه دانش، هنر و يا ابتكار پديد می‌آید، بدون در نظر گرفتن طريقه يا روشي كه در بيان، ظهور و يا ايجاد آن به‌کاررفته است.
‏پ- محتواي فرهنگي: هر پديده شامل آثار ديداري، شنيداري، نوشتاري و يا تركيبي از آن‌ها در هر شكل و قالب.
‏ت- حامل ديجيتال: ابزاري كه داده به‌منظور تبادل يا عرضه بدون استفاده از شبكه، بر روي آن ذخيره می‌گردد، نظیر لوح فشرده.
‏ث- تكثير حامل ديجيتال: فرآيندي كه درنتیجه آن داده بر روي نسخه‌های متعدد از حامل ديجيتال ذخيره گردد، نظير توليد حامل ديجيتال حاوي داده و يا نسخه‌برداری از داده بر روي حامل ديجيتال.
ج- نشر ديجيتال: قرار دادن داده در معرض عرضه از طريق رسانه‌های ديجيتال كه به دو گونه نشر بر حامل ديجيتال و نشر بر خط تقسيم می‌گردد.
‏چ- نشر بر حامل ديجيتال: نشر ديجيتال از طريق حامل ديجيتال.
ح- نشر بر خط: نشر ديجيتال از طريق رسانه بر خط.
‏خ- ناشر ديجيتال: شخص حقيقي يا حقوقي كه به تشخيص وزارت فرهنگ و ارشاد اسلامي يا وفق قوانين مربوط اجازه اشتغال به نشر ديجيتال دارد.
د- بسته نرم‌افزاری: مجموعه منسجم شامل يك يا چند برنامه رایانه‌ای و محتواي ديجيتال قابل‌اجرا توسط نرم‌افزارهای موجود در آن بسته.
‏ذ- بسته نرم‌افزاری رسانه‌ای: بسته نرم‌افزاری كه براي دسترسي، نمايش، پخش، جستجو و يا بازي با محتواي ديجيتال موجود در آن بسته مورداستفاده قرار می‌گیرد، از قبيل چندرسانه‌ای ‌ها، بازی‌ها و سرگرمی‌های ديجيتال.
‏ر- بسته نرم‌افزاری رسانه پرداز: بسته نرم‌افزاری كه براي پديد آوردن و ويرايش بسته نرم‌افزاری رسانه‌ای و محتواي فرهنگي و يا انتشار هرگونه محتوا مورداستفاده قرار می‌گیرد.
‏ز- رسانه بر خط: هر سامانه كه امكان قرار دادن محتواي ديجيتال در معرض دسترس عموم يا بيش از يك هزار مخاطب مشخص يا نامشخص از طريق بستر شبكه نظير شبكه گسترده جهاني، شبکه‌های محلي، شبکه‌های مبتني بر فناوري بلوتوث، شبکه‌های تلفن ثابت و همراه را فراهم می‌آورد.
ژ- رسانه بر خط اختصاصي: رسانه بر خط كه فقط شخص حقيقي يا حقوقي متصدي آن را معرفي و محتواي ديجيتال در قلمرو اطلاعات، اخبار، خدمات، آثار و محصولات شخص یادشده را در معرض دسترس قرار می‌دهد.
‏س- رسانه پيام ده: رسانه بر خط مبتني بر سامانه‌ای كه امكان ارسال پیام‌های حاوي محتواي ديجيتال از طريق بستر شبكه ارتباطي و مخابراتي براي بيش از يك هزار مخاطب مشخص يا نامشخص را فراهم می‌آورد، از قبيل سامانه‌های ارسال انبوه پيامك و سامانه‌های ارسال پيام با فناوري بلوتوث.
ش- رسانه كاربر محور: رسانه برخطي كه بستر قرار دادن محتواي ديجيتال در معرض دسترسي عموم يا بيش از يك هزار مخاطب مشخص و همچنين تعامل و تشكيل گروه‌ها و شبکه‌های مجازي را براي كاربران فراهم آورد.
‏ص- مركز بازي و سرگرمي ديجيتال: اماكن عمومي كه با به‌کارگیری سخت‌افزار و نصب نرم‌افزارهاي مورد لزوم، امكان كاربري بسته‌های نرم‌افزاری رسانه‌ای بازي و سرگرمي را براي مراجعه‌کنندگان فراهم می‌آورند.
ض- رسانه ديجيتال: رسانه مبتني بر فناوري نوين اطلاعات و ارتباطات. شامل ‏گونه‌های زير:
۱- بسته نرم‌افزاری رسانه‌ای.
۲- حامل ديجيتال حاوي داده.
۳- رسانه بر خط.
‏ط- فعاليت فرهنگي ديجيتال: فعاليت فرهنگي مبتني بر فناوري نوين اطلاعات و ارتباطات، شامل گونه‌های زير:
(16/8/1389) ۱- «تصدي رسانه بر خط».
۲ ‏- پديد آوردن، تهيه كردن و عرضه بسته نرم‌افزاری رسانه‌ای و بسته نرم‌افزاری رسانه ‌پرداز.
۳- ‏تكثير حامل ديجيتال و خدمات مرتبط به‌قصد انتفاع يا براي عرضه توسط تكثيركننده.
۴- نشر ديجيتال.
۵- تصدي مركز بازي و سرگرمي ديجيتال.
۶- تصدي ايجاد، توسعه، پشتيباني و اداره هر شکل رسانه بر خط، سامانه يا مركز بازي و سرگرمي ديجيتال به سفارش متصديان مربوط.
۷- ارائه هرگونه خدمات ويرايش محتوا با استفاده از ابزارهاي مبتني بر فناوري نوين اطلاعات و ارتباطات.
ظ- واحد فرهنگي ديجيتال: هر سامانه، مكان کسب‌وکار، شخص حقوقي و يا تشكيلات تحت هر شكل و عنوان از قبيل گروه، سازمان، مركز، شركت، مؤسسه، فروشگاه، كارگاه، كارخانه، شبكه، وب‌سایت، پايگاه اطلاع‌رسانی و رسانه برخط كه فعاليت فرهنگي ديجيتال انجام داده يا براي فعاليت فرهنگي ديجيتال مورداستفاده قرار می‌گیرد.
‏ع- دستگاه اجرايي: دستگاه‌های اجرايي موضوع ماده (۵‏) قانون مديريت خدمات كشوري.
غ- پديد آوردن: خلق اثري جديد با به‌کارگیری دانش، هنر و يا ابتكار توسط شخص حقيقي، به‌تنهایی يا با همكاري ديگر پديدآورندگان.
‏ف- تهيه كردن: تأمين سرمايه و امكانات موردنیاز و به‌کارگیری پديدآورنده يا پديدآورندگان براي ايجاد اثري جديد.
‏ق- تصدي: تأمين سرمايه و امكانات موردنیاز و اداره امور هرگونه سامانه يا تشكيلات از قبیل شركت، مؤسسه، دفتر، فروشگاه، واحد و مركز.
‏ماده ۲ ‏- ايجاد و فعاليت هر واحد فرهنگي ديجيتال و انتشار هر رسانه ديجيتال منوط به اخذ مجوز از وزارت فرهنگ و ارشاد اسلامي است و متخلفين وفق قانون تعطيل مؤسسات و واحدهاي آموزشي و تحقيقاتي و فرهنگي كه بدون اخذ مجوز قانوني داير شده و می‌شود- مصوب ۱۳۷۲ ‏- و ساير قوانين موضوعه مورد پيگرد قانوني قرار خواهند گرفت.
تبصره ۱ ‏- صدور پروانه انتشار نشريات الكترونيك وفق قوانين و مقررات مربوط به مطبوعات و رسانه‌ها انجام می‌گردد.
تبصره ۲ ‏- نشريات ادواري علمي، آموزشي و ترويجي داراي رتبه‌بندی وزارتخانه‌های علوم، تحقيقات و فناوري، بهداشت، درمان و آموزش پزشكي، آموزش‌وپرورش و جهاد كشاورزي كه قبلاً برابر قوانين و مقررات مربوط از وزارت فرهنگ و ارشاد اسلامي پروانه انتشار به‌صورت چاپي دريافت نموده‌اند، درصورتی‌که با همان محتواي نسخه چاپي، به‌صورت الكترونيك منتشر شوند نياز به اخذ مجوز جداگانه ندارند.
‏ماده ۳ - كليه اشخاص حقيقي و حقوقي ازجمله دارندگان مجوزهاي موضوع مواد (۲‏) و (۴‏) اين آیین‌نامه مکلف‌اند براي انجام فعالیت‌های تبليغاتي، روابط عمومي و معرفي كالا يا خدمات براي فروش (از قبيل مشاوره، تهيه و انتشار محتواي تبليغاتي)، مجوز فعاليت تبليغاتي از وزارت فرهنگ و ارشاد اسلامي اخذ يا به کانون‌های تبليغاتي داراي مجوز معتبر از آن وزارتخانه مراجعه نمايند و متخلفين وفق آیین‌نامه تأسيس و نظارت بر نحوه كار و فعاليت کانون‌های آگهي و تبليغاتي- مصوب ۱۳۸۵ شوراي انقلاب جمهوري اسلامي ايران- و قانون تعطيل مؤسسات و واحدهاي آموزشي و تحقيقاتي و فرهنگي كه بدون اخذ مجوز قانوني دایر شده و می‌شود - مصوب ۱۳۷۲ ‏- و ساير قوانين موضوعه مورد پيگرد قانوني قرار خواهند گرفت.
تبصره- نشريات الكترونيك و چاپي داراي پروانه از وزارت فرهنگ و ارشاد اسلامي براي نشر آگهی‌های تبليغاتي و رسانه‌های برخط اختصاصي ثبت‌شده در آن وزارتخانه، صرفاً براي معرفي و تبليغ محصولات و خدمات متصديان آن‌ها نياز به اخذ مجوز فعاليت تبليغاتي ندارند.
‏ماده ۴ – هرگونه فعاليت تجاري درزمینه توليد، تكثير، توزيع و عرضه كالاي شامل آثار ديداري و شنيداري به هر طريق از قبيل حامل‌های ديجيتال يا شبكه داده منوط به اخذ مجوز از وزارت فرهنگ و ارشاد اسلامي است و متخلفين وفق قانون نحوه مجازات اشخاصي كه در امور سمعي و بصري فعالیت‌های غیرمجاز می‌نمایند- مصوب ۱۳۸۶- و ساير قوانين موضوعه مورد پيگرد قانوني قرار خواهند گرفت.
‏تبصره ۱- بسته‌های نرم‌افزاري رسانه‌ای و كالاهاي شامل محتواي فرهنگي ديداري و شنيداري يا قابل‌اجرا به‌صورت محتواي یادشده، كالاي شامل اثر ديداري و شنيداري محسوب می‌گردند.
‏تبصره ۲ ‏- هرگونه فعاليت تجاري درزمینه توليد، تكثير، توزيع و عرضه كالاهاي شامل آثار ديداري و شنيداري از طريق سامانه‌های بر خط، اعم از آن‌که كالا، به‌صورت برخط بارگيري گردد يا پس از سفارش متقاضي، به‌وسیله پست، پيك يا ساير روش‌ها براي وي ارسال گردد، بدون اخذ مجوز وزارت فرهنگ و ارشاد اسلامي ممنوع است.
ماده ۵ ‏- وزارت بازرگاني مكلف است با همكاري اتحادیه‌ها و مجامع صنفي ظرف سه ماه پس از ابلاغ اين آیین‌نامه، صنوفي را كه وفق ضوابط صنفي مجاز به عرضه تجاري هر يك از اشكال كالا و محصولات شامل آثار ديداري و شنيداري مي‌باشند به وزارت فرهنگ و ارشاد اسلامي، اتحادیه‌ها و مجامع صنفي مربوط اعلام نمايد. وزارت فرهنگ و ارشاد اسلامي مكلف است تقاضاي صدور مجوز فعاليت تجاري در زمینه‌های یادشده را فقط از واحدهاي صنفي دارنده جواز كسب صنوف مشخص‌شده توسط وزارت بازرگاني كه به‌صورت كتبي از اتحاديه صنفي ذی‌ربط معرفی‌شده‌اند، دريافت نمايد.
‏ماده ۶ - وزارت فرهنگ و ارشاد اسلامي مكلف است ظرف سه ماه پس از ارائه تقاضاي اخذ هريك از مجوزهاي موضوع اين آیین‌نامه، نسبت به بررسي صلاحيت متقاضيان و صدور مجوز براي اشخاص واجد صلاحيت اقدام نمايد.
تبصره ۱- دستگاه‌های ذی‌ربط موظف‌اند همكاري لازم را براي بررسي صلاحيت متقاضيان با وزارت فرهنگ و ارشاد اسلامي به عمل‌آورده و به استعلام‌های آن وزارتخانه ظرف پانزده روز پاسخ دهند.
‏تبصره ۲ ‏- چنانچه احراز صلاحيت متقاضيان، ظرف سه ماه ميسر نگردد، وزارت فرهنگ و ارشاد اسلامي مكلف است مجوز موقت مشروط براي متقاضياني كه عدم صلاحيت آنان احراز نگرديده است، صادر نمايد.
‏ماده ۷ ‏- دستگاه‌های اجرايي براي انجام گونه‌های فعاليت فرهنگي ديجيتال، فعاليت تبليغاتي و روابط عمومي و همچنين انتشار گونه‌های رسانه ديجيتال كه به‌موجب قوانين و مقررات مربوط، به‌صراحت جزو تكاليف، وظايف يا اختيارات آن‌ها است، نياز به اخذ مجوز از وزارت فرهنگ و ارشاد اسلامي ندارند.
‏ماده ۸ ‏- ثبت رسانه برخط اختصاصي در وزارت فرهنگ و ارشاد اسلامي، مجوز فعاليت رسانه یادشده محسوب می‌گردد و اشخاص حقيقي و حقوقي كه رسانه بر خط اختصاصي خود را وفق ضوابط مربوط در آن وزارتخانه به ثبت رسانيده‌اند براي آن رسانه، نياز به اخذ مجوز ديگري ندارند.
‏تبصره- اشخاص حقيقي براي انتشار محتوا و ايجاد تارنماي اختصاصي نظير «وبلاگ» در رسانه‌های كاربر محور داراي مجوز فعاليت از وزارت فرهنگ و ارشاد اسلامي نياز به دريافت مجوز جداگانه ندارند.
‏ماده ۹ ‏- وزارت فرهنگ و ارشاد اسلامي مكلف است امكان ثبت رسانه‌های برخط اختصاصي را از طريق سامانه‌های برخط و يا مراجعه حضوري به نحوي فراهم آورد كه ثبت رسانه موردتقاضا، بلافاصله پس از مراجعه حضوري يا برخط متقاضيان انجام شود.
‏ماده ۱۰ ‏- اشخاص حقيقي و حقوقي كه پيش از ابلاغ اين آیین‌نامه واحدهايي ايجاد نموده يا فعالیت‌هایی انجام می‌داده‌اند كه وفق اين آیین‌نامه نياز به اخذ مجوز از وزارت فرهنگ و ارشاد اسلامي دارد، بايد ظرف شش ماه از تاريخ ابلاغ اين آیین‌نامه نسبت به درخواست مجوز مربوط از وزارت فرهنگ و ارشاد اسلامي اقدام نموده و گواهی‌نامه آن وزارتخانه مبني بر ثبت درخواست مجوز را دريافت نمايند.
تبصره ۱ ‏- وزارت فرهنگ و ارشاد اسلامي مكلف است ظرف دو هفته گواهی‌نامه يادشده در اين ماده را براي متقاضيان صاحب صلاحيت صادر نمايد.
‏تبصره ۲ ‏- اشخاص دارنده گواهينامه موضوع اين ماده و همچنين دارندگان مجوزهاي يادشده در مواد (۲‏)، (۳‏) و (۴) اين آیین‌نامه، حسب مورد از تاريخ ابلاغ عدم موافقت با تقاضاي اخذ مجوز يا ابطال مجوز آن‌ها مطابق ضوابط و دستورالعمل‌های ماده (۲۲) اين آیین‌نامه، بايد ظرف يك ماه ‏نسبت به تعطيلي كامل واحدها يا فعالیت‌هایی كه نياز به اخذ مجوز از وزارت فرهنگ و ارشاد اسلامي دارد اقدام نمايند.
‏ماده ۱۱ ‏- وزارت صنايع و معادن مكلف است صدور و يا تمديد جواز تأسيس و پروانه توليد در زمينه نرم‌افزارهای رسانه‌ای و رسانه پرداز و توليد يا تكثير حامل‌های ديجيتال حاوي داده را منوط به اخذ مجوز از وزارت فرهنگ و ارشاد اسلامي نموده يا فعالیت‌های یادشده را از موضوع جواز تأسيس يا پروانه توليد مستثني نمايد. وزارتخانه یادشده با واحدهاي صنعتي متخلف از اين آیین‌نامه و ضوابط و دستورالعمل‌های اجرايي آن وفق قوانين و مقررات موضوعه رفتار می‌نماید.
‏ماده ۱۲ ‏- اشخاص حقيقي و حقوقي داراي مجوز يا پروانه از دستگاه‌های اجرايي و ساير مراجع ذی‌صلاح، در چارچوب قوانين مربوط مکلف‌اند از ارائه خدمات يا محصولات به فعالیت‌ها و واحدهايي كه وفق اين آیین‌نامه و ساير قوانين و مقررات موضوعه نياز به اخذ مجوز از وزارت فرهنگ و ارشاد اسلامي دارند، و فاقد مجوز مربوط هستند خودداري نمايند. دستگاه‌های اجرايي و مراجع ذي‌صلاح در چارچوب وظايف قانوني خود، مكلف به نظارت حُسن اجراي حكم مقرر در اين ماده و همچنين برخورد با متخلفين از آن وفق قوانين و مقررات موضوعه و ضوابط و دستورالعمل‌های اجرايي ماده (۲۲‏) اين آیین‌نامه هستند.
‏ماده ۱۳ ‏- وزارت فرهنگ و ارشاد اسلامي مكلف است به‌منظور ترويج فرهنگ اسلامي- ايراني و توسعه رسانه‌ها و فعالیت‌های فرهنگي ديجيتال در كشور، با رعايت قوانين موضوعه و از محل اعتبارات مربوط، اقدامات ذيل را انجام دهد:
الف- حمايت از تهيه و انتشار رسانه‌های ديجيتال، شامل:
۱- حمايت از تهيه و انتشار بسته‌های نرم‌افزاري رسانه‌ای مروج فرهنگ اسلامي - ايراني يا مؤثر در ارتقاي اطلاعات و آگاهی‌های عمومي.
۲ ‏- حمايت از انتشار رسانه‌های برخط مروج فرهنگ اسلامي - ايراني يا مؤثر در ارتقاي اطلاعات و آگاهی‌های عمومي و دانش و مهارت‌های تخصصي.
‏ب- حمايت از ايجاد، توسعه و استمرار فعاليت رسانه‌های كاربر محور غیردولتی تحت نظارت وزارت فرهنگ و ارشاد اسلامي.
‏پ- حمايت از توسعه زیرساخت‌های تهيه و نشر رسانه‌ها، آثار و محصولات فرهنگي ديجيتال، شامل:
۱- ‏حمايت از ايجاد، توسعه و استمرار فعاليت شهرک‌ها و مراكز توانمندسازي (رشد) تخصصي رسانه‌ها و فعالیت‌های فرهنگي و هنري ديجيتال.
۲ - حمايت از ايجاد، توسعه و استمرار فعاليت بخش‌های ويژه رسانه‌ها و فعالیت‌های فرهنگي ديجيتال در پارک‌های علم و فناوري و مراكز رشد.
۳- ‏حمايت از تأمين بسته‌های نرم‌افزاری رسانه پرداز و ساير ابزارهاي سخت‌افزاری و نرم‌افزاری تهيه و نشر رسانه‌ها، آثار و محصولات فرهنگي و هنري ديجيتال.
۴- حمايت از توليد، انتشار و ترويج كاربري سامانه‌های مبتني بر خط و زبان فارسي و تاريخ هجري شمسي.
۵ - حمايت از ايجاد و توسعه مراكز غيردولتي ارائه خدمات تخصصي براي تهيه و نشر رسانه‌ها، آثار و محصولات فرهنگي و هنري ديجيتال.
۶- حمايت از خريد خدمات مراكز داده (IDC) براي رسانه‌های برخط داخلي.
۷- ‏حمايت از ايجاد و فعاليت مراكز داده (IDC) براي بخش فرهنگ.
ت- حمايت از ارتقاي دانش و مهارت‌های تخصصي درزمینه رسانه‌ها، آثار و محصولات فرهنگي ديجيتال، شامل:
۱- حمايت از انجام فعالیت‌های پژوهشي راهبردي در بخش غيردولتي در حوزه رسانه‌ها، آثار فرهنگي و هنري ديجيتال.
۲- ‏حمايت از طرح‌های تحقيق و توسعه كاربردي داراي خروجي قابل‌اجرا در بخش غيردولتي در حوزه رسانه‌ها، آثار و محصولات فرهنگي و هنري ديجيتال.
۳ - حمايت از برگزاري تورهاي داخلي و خارجي، کارگاه‌ها و دوره‌های آموزشي تخصصي درزمینه رسانه‌ها، آثار و محصولات فرهنگي و هنري ديجيتال.
‏ث- حمايت از توسعه فرهنگ بهره‌گیری مناسب از آثار و محصولات فرهنگي، هنري و رسانه‌ای ديجيتال، شامل:
۱ ‏- حمايت از تهيه و انتشار محتوا و آثار فرهنگي و هنري در زمينه رسانه‌ها، آثار و محصولات فرهنگي و هنري ديجيتال و فرهنگ بهره‌گیری از آن‌ها.
۲- ‏برگزاري سالانه جشنواره ملي و بین‌المللی فرهنگ، هنر و رسانه ديجيتال.
۳- ‏حمايت از برگزاري مسابقات، جشنواره‌ها، نمايشگاه‌ها و بازارچه‌های ملي و منطقه‌ای در زمينه رسانه‌ها، آثار و محصولات فرهنگي و هنري ديجيتال.
۴- ‏حمايت از تهيه و پخش برنامه‌های راديويي و تلويزيوني درزمینه ارتقاي فرهنگ و آگاهي عمومي و دانش و مهارت‌های تخصصي حوزه رسانه‌ها و فعالیت‌های فرهنگي ديجيتال.
۵- ‏حمايت از ايجاد و توسعه خانه‌های فرهنگ ديجيتال و مجتمع‌های فرهنگي ديجيتال در سراسر كشور.
۶- خريد نسخه‌های آثار و محصولات فرهنگي، هنري و رسانه‌ای فاخر ديجيتال و اهداي آن‌ها به خانه‌های فرهنگ ديجيتال، مجتمع‌های فرهنگي ديجيتال، کتابخانه‌های عمومي، ساير مراكز فرهنگي و مخاطبين خاص داخلي و خارجي.
‏ج- حمايت از توسعه اقتصاد رسانه‌ها، آثار و محصولات فرهنگي و هنري ديجيتال، شامل:
۱- حمايت از ايجاد و توسعه سامانه‌های فروش آثار، محصولات و خدمات فرهنگي، هنري و رسانه‌ای ديجيتال.
۲- ‏حمايت از خريد آثار، محصولات و خدمات فرهنگي، هنري و رسانه‌ای ديجيتال از طريق صدور و توزيع کارت‌های الكترونيك تخفيف خريد آثار و خدمات یادشده ميان آحاد مختلف جامعه.
۳ ‏- اعطاي تسهيلات مالي و اعتباري از محل وجوه اداره شده و ساير منابع براي ايجاد، ارتقا، توسعه و استمرار فعاليت رسانه‌ها، آثار، محصولات و واحدهاي فرهنگي ديجيتال و مراكز، خدمات و ابزارهاي سخت‌افزاری و نرم‌افزاری مرتبط.
۴- ‏پرداخت بخشي از سود و كارمزد تسهيلات اعطايي براي پديد آوردن يا ارتقاي آثار فرهنگي، هنري و رسانه‌ای ديجيتال و برپانمودن يا توسعه سامانه‌ها يا واحدهاي فرهنگي ديجيتال داراي توجيه اقتصادي.
‏چ- حمايت از صادرات و حضور اثرگذار رسانه‌ها، آثار و محصولات فرهنگي و هنري ديجيتال داخلي در خارج از كشور، شامل:
۱- حمايت از برگزاري بازارچه‌ها و نمایشگاه‌های رسانه‌ها و آثار و محصولات فرهنگي و هنري ديجيتال به‌ویژه در كشورهاي حوزه تمدن ايراني- اسلامي.
۲- ‏حمايت از حضور دست‌اندرکاران رسانه‌ها و آثار و محصولات فرهنگي و هنري ديجيتال داخلي در بازارچه‌ها، نمایشگاه‌ها، همایش‌ها، مسابقات و جشنواره‌های خارج از كشور.
۳- ‏حمايت ويژه از تهيه و نشر رسانه‌های برخط و بسته‌های نرم‌افزاری رسانه‌ای مروج فرهنگ اسلامي- ايراني به زبان‌های خارجي.
۴- ‏اعطاي جوايز و مشوق‌ها درازای صادرات آثار، محصولات و خدمات فرهنگي، هنري و رسانه‌ای ديجيتال.
۵- اعطاي جوايز و مشوق‌ها درازای مخاطبين خارجي رسانه‌های بر خط داخلي.
ماده ۱۴- كليه دستگاه‌های اجرايي مکلف‌اند با رعايت قوانين موضوعه، احكام اين آیین‌نامه و ضوابط و دستورالعمل‌های اجرايي آن و از محل اعتبارات مربوط، از تهيه و انتشار محتواي فرهنگي ديجيتال مربوط به حوزه وظايف قانوني خود كه مروج فرهنگ اسلامي- ايراني بوده و يا در ارتقاي اطلاعات و آگاهی‌های عمومي يا دانش و مهارت‌های تخصصي مؤثر باشد، حمايت نمايند.
‏ماده ۱۵‏- معاونت برنامه‌ریزی و نظارت راهبردي رییس‌جمهور منابع لازم براي اعطاي حمایت‌ها و تسهيلات موضوع اين آیین‌نامه را در لوایح بودجه سنواتي پیش‌بینی می‌نماید.
تبصره- بيست درصد (۲۰%) مجموع اعتبار اعطاي حمایت‌ها و تسهيلات موضوع اين آیین‌نامه، به‌استثنای اعتبارات تخصیص‌یافته به اعطاي تسهيلات مالي و اعتباري، به اعطاي حمایت‌های موضوع ماده (۱۴) اين آیین‌نامه اختصاص خواهد يافت.
‏ماده ۱۶‏- اعطاي تسهيلات و حمایت‌های موضوع اين آیین‌نامه بايد از طریق فراخوان عمومي شامل محورها و اولویت‌های شكلي و موضوعي و خلاصه‌ساز و كار ارزيابي تقاضا‌هاي واصل‌شده و با اعطاي فرصت‌های برابر به‌تمامی متقاضيان در سراسر كشور و رعايت قوانين و مقررات مربوط صورت گيرد.
‏ماده ۱۷ ‏- اعطاي تسهيلات و حمایت‌های موضوع اين آیین‌نامه به‌استثنای جزء (۴‏) بند (ث) ماده (۱۳‏) اين آیین‌نامه به دستگاه‌های اجرايي و شرکت‌ها، مؤسسات و سازمان‌های غيردولتي كه به‌طور مستمر از محل بودجه عمومي كشور كمك دريافت می‌نمایند ممنوع است.
‏ماده ۱۸ ‏- به‌منظور ايجاد هماهنگي و اجتناب از ارائه حمایت‌ها و تسهيلات موازي و تداخل فعالیت‌ها، كليه دستگاه‌های اجرايي مکلف‌اند تقاضاي تسهيلات و حمایت‌های موضوع اين آیین‌نامه را از طريق يك رسانه برخط اينترنتي كه بدين منظور توسط وزارت فرهنگ و ارشاد اسلامي، ايجاد گرديده است، دريافت نموده و مشخصات متقاضيان، نوع تسهيلات و حمایت‌های درخواستي و فرآيند و نتايج بررسي آن‌ها را در رسانه مورداشاره منتشر نمايند.
‏ماده ۱۹ ‏- به‌استثنای مواردي كه در قوانين بودجه سنواتي يا ساير قوانين جاري، احكامي برخلاف مقررات اين آیین‌نامه وضع‌شده يا می‌شود، هرگونه حمايت از رسانه‌ها و فعالیت‌های فرهنگي ديجيتال و نيز حمايت از پديد آوردن، تهيه كردن، نشر و انتشار محتواي فرهنگي ديجيتال، از محل بودجه ‏عمومي كشور، توسط دستگاه‌های اجرايي بايد با رعايت سازوکار و ضوابط مقرر در مواد (۱۶) تا (۲۱‏) اين آیین‌نامه و ضوابط و دستورالعمل‌های اجرايي موضوع ماده (۲۲) اين آیین‌نامه و تبصره ذيل آن صورت گيرد.
‏تبصره- مشوق‌ها و جوايز صادراتي و حمایت‌های صنعتي وزارتخانه‌های بازرگاني و صنايع و معادن از شمول اين ماده مستثني است.
‏ماده ۲۰ ‏- اعطاي هر شكل حمايت، تعهد و پرداخت هر مبلغ براي خريد كالا و خدمات موضوع مواد (۲)، (۳) و (۴) اين آیین‌نامه به اشخاص حقيقي و حقوقي فاقد مجوز مربوط از وزارت فرهنگ و ارشاد اسلامي، توسط دستگاه‌های اجرايي ممنوع است. دارندگان مجوزهاي موضوع مواد (۲‏)، (۳) و (۴) اين آیین‌نامه از وزارت فرهنگ و ارشاد اسلامي، براي فعاليت در زمينه مجوز اخذشده و همچنين بهره‌مندی از حمايت و يا فروش كالا و خدمات موضوع مجوز خود به دستگاه‌های اجرايي نياز به اخذ مجوز، پروانه يا رتبه و يا احراز صلاحيت توسط مراجع ديگر ندارند.
تبصره- دستگاه‌های اجرايي موضوع ماده (۷) اين آیین‌نامه از لزوم اخذ مجوز از وزارت فرهنگ و ارشاد اسلامي براي معاملات موضوع اين ماده با ساير دستگاه‌های اجرايي مستثني هستند.
‏ماده ۲۱ ‏- هرگونه خريد و يا حمايت از بسته‌های نرم‌افزاري رسانه‌ای يا نسخه‌ها يا حامل‌های ديجيتال حاوي آن‌ها توسط دستگاه‌های اجرايي، علاوه ‌بر رعايت ساير قوانين و مقررات موضوعه، منوط به احراز ثبت نرم‌افزار موردحمایت يا خريداري، وفق قانون حمايت از حقوق پديدآورندگان نرم‌افزارهای رایانه‌ای- مصوب ۱۳۷۹ ‏- به نام فروشنده يا دریافت‌کننده حمايت است.
تبصره ۱ ‏- خريد نسخه‌های بسته‌های نرم‌افزاری ثبت‌شده از ناشرين ديجيتال و نيز نماينده فروش ناشرين یادشده با رعايت ساير قوانين و مقررات موضوعه بلامانع است.
تبصره ۲ ‏- در مواردي كه خريد يا حمايت از بسته‌های نرم‌افزاري در قالب سفارش يا حمايت از پديد آوردن يا تهيه آن‌ها صورت می‌گیرد، پرداخت حداكثر نيمي از مبلغ معامله يا حمايت، با اخذ تعهد و تضمين مناسب براي ارائه گواهينامه ثبت نرم‌افزار بلامانع است.
‏ماده ۲۲ ‏- ضوابط و دستورالعمل‌های اجرايي اين آیین‌نامه ازجمله چگونگي ثبت رسانه‌های برخط اختصاصي، صدور، ابطال و تعليق مجوز، ضوابط فعاليت دارندگان مجوزها و اعمال نظارت بر فعالیت‌ها، ضوابط ارائه خدمات يا محصولات براي فعالیت‌ها و واحدهايي كه نياز به اخذ مجوز از وزارت فرهنگ و ارشاد اسلامي دارند و همچنين محورها و اولویت‌های شكلي و موضوعي و سازوكار ارزيابي تقاضاهاي دريافت تسهيلات و حمایت‌ها، در چارچوب قوانين مربوط و احكام اين آیین‌نامه با ‏همكاري تشکل‌های صنفي مربوط، توسط وزارت فرهنگ و ارشاد اسلامي يا حسب مورد وزارت فرهنگ و ارشاد اسلامي و دستگاه اجرايي ذی‌ربط تدوين و ابلاغ می‌گردد.
تبصره- اولویت‌ها و سازوکارهای انتخاب محتواي فرهنگي موردحمایت و چگونگي تعيين مبلغ و اعطاي حمایت‌های موضوع ماده (۱۴) اين آیین‌نامه در كارگروهي كه با عضويت نمايندگان وزارتخانه‌های فرهنگ و ارشاد اسلامي (رييس)، ارتباطات و فناوري اطلاعات، آموزش‌وپرورش، علوم، تحقيقات و فناوري، بهداشت، درمان و آموزش پزشكي، دبيرخانه شوراي عالي اطلاع‌رسانی، سازمان تبليغات اسلامي، حوزه علميه قم، مؤسسه مركز تحقيقات كامپيوتري علوم اسلامي و تشکل‌های صنفي ذی‌ربط تشكيل می‌گردد، تدوين و پس از ابلاغ وزير فرهنگ و ارشاد اسلامي اجرا می‌گردد.
‏ماده ۲۳ ‏- وزارت علوم، تحقيقات و فناوري، معاونت علمي و فناوري رییس‌جمهور، پارک‌های علم و فناوري و مراكز رشد، در چارچوب قوانين موضوعه، براي ايجاد بخش‌های ويژه رسانه‌ها و فعالیت‌های فرهنگي ديجيتال در پارک‌های علم و فناوري و مراكز رشد همكاري لازم را با وزارت فرهنگ و ارشاد اسلامي به عمل می‌آورند.
‏ماده ۲۴ ‏- وزارت فرهنگ و ارشاد اسلامي مكلف است، هر شش ماه یک‌بار گزارشي از اجراي اين آیین‌نامه و نتايج آن به هیئت‌وزیران ارائه نمايد.
