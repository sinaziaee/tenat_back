قانون تجارت الكترونيكي مصوب 17/10/1382 
باب اول - مقررات عمومي
مبحث اول - در كليات
 فصل اول - قلمرو و شمول قانون
ماده 1 - اين قانون مجموعه اصول و قواعدي است که براي مبادله آسان و ايمن اطلاعات در واسط‌هاي الکترونيکي و با استفاده از سیستم‌های ارتباطي جديد به کار مي‌رود.
فصل دوم - تعاريف
ماده 2 – 
الف - «داده پيام» (Data Message): هر نمادي از واقعه، اطلاعات يا مفهوم است كه با وسايل الكترونيكي، نوري و يا فناوري‌هاي جديد اطلاعات توليد، ارسال، دريافت، ذخيره يا پردازش مي‌شود.
ب - «اصل ساز» (Originator): منشأ اصلي «داده پيام» است كه «داده پيام» به وسيله او يا از طرف او توليد يا ارسال مي‌شود اما شامل شخصي كه در خصوص «داده پيام» به عنوان واسطه عمل مي‌كند نخواهد شد.
ج - «مخاطب» (Addressee): شخصي است كه اصل ساز قصد دارد وي «داده پيام» را دريافت كند، اما شامل شخصي كه در ارتباط با «داده پيام» به عنوان واسطه عمل مي‌كند نخواهد شد.
د - «ارجاع در داده پيام» (Incorporation By Reference): يعني به منابعي خارج از «داده پيام» عطف شود كه در صورت مطابقت با ماده (18) اين قانون جزئي از «داده پيام» محسوب مي‌شود.
هـ - «تماميت داده پيام» (Integrity): عبارت است از موجوديت كامل و بدون تغيير «داده پيام». اعمال ناشي از تصدي سيستم از قبيل ارسال، ذخيره يا نمايش اطلاعات كه به طور معمول انجام مي‌شود خدشه‌اي به تماميت «داده پيام» وارد نمی‌کند.
و - «سيستم رايانه‌اي» (Computer System): هر نوع دستگاه يا مجموعه‌اي از دستگاه‌هاي متصل سخت افزاري - نرم افزاري است كه از طريق اجراي برنامه‌هاي پردازش خودكار «داده پيام» عمل مي‌كند.
ز - «سيستم اطلاعاتي» (Information System): سيستمي براي توليد (اصل سازي)، ارسال، دريافت، ذخيره يا پردازش «داده پيام» است.
ح - «سيستم اطلاعاتي مطمئن» (Secure Information System): سيستم اطلاعاتي است كه:
1 - به نحوي معقول در برابر سوء استفاده و نفوذ محفوظ باشد.
2 - سطح معقولي از قابليت دسترسي و تصدي صحيح را دارا باشد.
3 - به نحوي معقول متناسب با اهميت كاري كه انجام مي‌دهد پيكربندي و سازماندهي شده باشد.
4 - موافق با رويه ايمن باشد.
ط - «رويه ايمن» (Secure Method): رويه‌اي است براي تطبيق صحت ثبت «داده پيام»، منشأ و مقصد آن با تعيين تاريخ و براي يافتن هرگونه خطا يا تغيير در مبادله، محتوا و يا ذخيره سازي «داده پيام» از يك زمان خاص. يك رويه ايمن ممكن است با استفاده از الگوریتم‌ها يا كدها، كلمات يا ارقام شناسائي، رمزنگاري، روش‌هاي تصديق يا پاسخ برگشت و يا طرق ايمني مشابه انجام شود.
ي - «امضاي الكترونيكي» (Electronic Signature): عبارت از هر نوع علامت منضم شده يا به نحو منطقي متصل شده به «داده پيام» است كه براي شناسائي امضاکننده «داده پيام» مورد استفاده قرار مي‌گيرد.
ك - «امضاي الكترونيكي مطمئن» (Secure/Enhanced/Advanced Electronic Signature): هر امضاي الكترونيكي است كه مطابق با ماده (10) اين قانون باشد.
ل - «امضاکننده» (Signatory): هر شخص يا قائم مقام وي كه امضاي الكترونيكي توليد مي‌كند.
م - «شخص» (Person): اعم است از شخص حقيقي و حقوقي و يا سيستم‌هاي رايانه‌اي تحت كنترل آنان.
ن - «معقول» (سنجش عقلاني)، (Reasonableness Test): با توجه به اوضاع و احوال مبادله «داده پيام» از جمله: طبيعت مبادله، مهارت و موقعيت طرفين، حجم مبادلات طرفين در موارد مشابه، در دسترس بودن گزينه‌هاي پيشنهادي و رد آن گزينه‌ها از جانب هر يك از طرفين، هزينه گزينه‌هاي پيشنهادي، عرف و روش‌هاي معمول و مورد استفاده در اين نوع مبادلات، ارزيابي مي‌شود.
س - «مصرف‌كننده» (Consumer): هر شخصي است كه به منظوري جز تجارت يا شغل حرفه‌اي اقدام مي‌كند.
ع - «تأمين‌كننده» (Supplier): عبارت از شخصي است كه بنا به اهليت تجاري، صنفي يا حرفه‌اي فعاليت مي‌كند.
ف - «وسائل ارتباط از راه دور» (Means Of Distance Communication): عبارت از هر نوع وسيله‌اي است كه بدون حضور فيزيكي همزمان تأمين‌كننده و مصرف‌كننده جهت فروش كالا و خدمات استفاده مي‌شود.
ص - «عقد از راه دور» (Distance Contract): ايجاب و قبول راجع به كالاها و خدمات بين تأمين‌كننده و مصرف‌كننده با استفاده از وسائل ارتباط از راه دور است.
ق - «واسط با دوام» (Durable Medium): يعني وسایلی كه به موجب آن مصرف‌كننده بتواند شخصاً «داده پيام»‌هاي مربوطه را بر روي آن ذخيره كند از جمله شامل فلاپي ديسك، ديسك فشرده، ديسك سخت و يا پست الكترونيكي مصرف‌كننده.
ر - «داده پيام‌هاي شخصي» (Private Data): يعني «داده پيام»‌هاي مربوط به يك شخص حقيقي (موضوع «داده» Data Subject) مشخص و معين.
فصل سوم - تفسير قانون
ماده 3 - در تفسير اين قانون هميشه بايد به خصوصيت بین‌المللی، ضرورت توسعه هماهنگي بين کشورها در کاربرد آن و رعايت لزوم حسن نيت توجه کرد.
ماده 4 - در مواقع سکوت و يا ابهام باب اول اين قانون، محاکم قضايي بايد براساس ساير قوانين موضوعه و رعايت چهارچوب فصول و مواد مندرج در اين قانون، قضاوت نمايند.
فصل چهارم - اعتبار قراردادهاي خصوصي
ماده ۵ - هرگونه تغيير در توليد، ارسال، دريافت، ذخيره و يا پردازش داده پيام با توافق و قرارداد خاص طرفين معتبر است.
مبحث دوم - در احكام «داده پيام» - نوشته، امضاء اصل
ماده 6 - هرگاه وجود يک نوشته از نظر قانون لازم باشد، «داده پيام» در حکم نوشته است مگر در موارد زير:
الف - اسناد مالکيت اموال غيرمنقول.
ب - فروش مواد داروئي به مصرف کنندگان نهايي.
ج - اعلام، اخطار، هشدار و يا عبارات مشابهي که دستور خاصي براي استفاده کالا صادر مي‌کند و يا از به‌کارگیری روش‌هاي خاصي به صورت فعل يا ترک فعل منع مي‌کند.
ماده 7 - هرگاه قانون، وجود امضاء را لازم بداند امضاي الکترونيکي مکفي است.
ماده 8 - هرگاه قانون لازم بداند که اطلاعات به صورت اصل ارائه يا نگهداري شود، اين امر يا نگهداري و ارائه اطلاعات به صورت داده پيام نيز در صورت وجود شرايط زير امکان پذير مي‌باشد:
الف - اطلاعات مورد نظر قابل دسترسي بوده و امکان استفاده در صورت رجوع بعدي فراهم باشد.
ب - داده پيام به همان قالبي (فرمتي) که توليد، ارسال و يا دريافت شده و يا به قالبي که دقیقاً نمايشگر اطلاعاتي باشد که توليد، ارسال و يا دريافت شده، نگهداري شود.
ج - اطلاعاتي که مشخص کننده مبدأ، مقصد، زمان ارسال و زمان دريافت داده پيام مي‌باشند نيز در صورت وجود نگهداري شوند.
د - شرايط ديگري که هر نهاد، سازمان، دستگاه دولتي و يا وزارتخانه در خصوص نگهداري داده پيام مرتبط با حوزه مسووليت خود مقرر نموده فراهم شده باشد.
ماده 9 - هرگاه شرايطي به وجود آيد که از مقطعي معين ارسال «داده پيام» خاتمه يافته و استفاده از اسناد کاغذي جايگزين آن شود سند کاغذي که تحت اين شرايط صادر مي‌شود بايد به طور صريح ختم تبادل «داده پيام» را اعلام کند. جايگزيني اسناد کاغذي به جاي «داده پيام» اثري بر حقوق و تعهدات قبلي طرفين نخواهد داشت.
مبحث سوم - «داده پيام» مطمئن
فصل اول - امضاء و سابقه الكترونيكي مطمئن
ماده 10 - امضاي الکترونيکي مطمئن بايد داراي شرايط زير باشد:
الف - نسبت به امضاکننده منحصر به فرد باشد.
ب - هويت امضاکننده «داده پيام» را معلوم نمايد.
ج - به وسيله امضاکننده و يا تحت اراده انحصاري وي صادر شده باشد.
د - به نحوي به يک «داده پيام» متصل شود که هر تغييري در آن «داده پيام» قابل تشخيص و کشف باشد.
ماده 11 - سابقه الکترونيکي مطمئن عبارت از «داده پيام» ی است که با رعايت شرايط يک سيستم اطلاعاتي مطمئن ذخيره شده و به هنگام لزوم در دسترس و قابل درک است.
فصل دوم - پذيرش، ارزش اثباتي و آثار سابقه و امضاي الكترونيكي مطمئن
ماده 12 - اسناد و ادله اثبات دعوي ممکن است به صورت داده پيام بوده و در هيچ محکمه يا اداره دولتي نمی‌توان براساس قواعد ادله موجود، ارزش اثباتي «داده پيام» را صرفاً به دليل شکل و قالب آن رد کرد.
ماده 13 - به طور کلی، ارزش اثباتي «داده پيام»‌ها با توجه به عوامل مطمئنه ازجمله تناسب روش‌هاي ايمني به کار گرفته شده با موضوع و منظور مبادله «داده پيام» تعيين مي‌شود.
ماده 14 - کليه «داده پيام»هايي که به طريق مطمئن ايجاد و نگهداري شده‌اند از حيث محتويات و امضاي مندرج در آن، تعهدات طرفين يا طرفي که تعهد کرده و کليه اشخاصي که قائم مقام قانوني آنان محسوب مي‌شوند، اجراي مفاد آن و ساير آثار در حکم اسناد معتبر و قابل استناد در مراجع قضائي و حقوقي است.
ماده 1۵ - نسبت به «داده پيام» مطمئن، سوابق الکترونيکي مطمئن و امضاي الکترونيکي مطمئن انکار و ترديد مسموع نيست و تنها مي‌توان ادعاي جعليت به «داده پيام» مزبور وارد و يا ثابت نمود که «داده پيام» مزبور به جهتي از جهات قانوني از اعتبار افتاده است.
ماده 16 - هر «داده پيام» ی که توسط شخص ثالث مطابق با شرايط ماده (11) اين قانون ثبت و نگهداري مي‌شود، مقرون به صحت است.
مبحث چهارم - مبادله «داده پيام»
فصل اول - اعتبار قانوني ارجاع در «داده پيام»، عقد و اراده طرفين
ماده 17 - «ارجاع در داده پيام» با رعايت موارد زير معتبر است:
الف - مورد ارجاع به طور صريح در «داده پيام» معين شود.
ب - مورد ارجاع براي طرف مقابل که به آن تکيه مي‌کند روشن و مشخص باشد.
ج - «داده پيام» موضوع ارجاع مورد قبول طرف باشد.
فصل دوم - انتساب «داده پيام»
ماده 18 - در موارد زير «داده پيام» منسوب به اصل ساز است:
الف - اگر توسط اصل ساز و يا به وسيله شخصي ارسال شده باشد که از جانب اصل ساز مجاز به اين کار بوده است.
ب - اگر به وسيله سيستم اطلاعاتي برنامه‌ريزي شده يا تصدي خودکار از جانب اصل ساز ارسال شود.
ماده 19 - «داده پيام» ی که براساس يکي از شروط زير ارسال مي‌شود مخاطب حق دارد آن را ارسال شده محسوب کرده، و مطابق چنين فرضي (ارسال شده) عمل نمايد:
الف - قبلاً به وسيله اصل ساز روشي معرفي و يا توافق شده باشد که معلوم کند آيا «داده پيام» همان است که اصل ساز ارسال کرده است.
ب - «داده پيام» دريافت شده توسط مخاطب از اقدامات شخصي ناشي شده که رابطه‌اش با اصل ساز، يا نمايندگان وي باعث شده تا شخص مذکور به روش مورد استفاده اصل ساز دسترسي يافته و «داده پيام» را به مثابه «داده پيام» خود بشناسد.
ماده 20 - ماده (19) اين قانون شامل مواردي نيست که پيام از اصل ساز صادر نشده باشد و يا به طور اشتباه صادر شده باشد.
ماده 21 - هر «داده پيام» يک «داده پيام» مجزا و مستقل محسوب مي‌گردد، مگر آن که معلوم باشد که آن «داده پيام» نسخه مجددي از «داده پيام» اوليه است.
فصل سوم - تصديق دريافت
ماده 22 - هرگاه قبل يا به هنگام ارسال «داده پيام» اصل ساز از مخاطب بخواهد يا توافق کنند که دريافت «داده پيام» تصديق شود، اگر به شکل يا روش تصديق توافق نشده باشد، هر نوع ارتباط خودکار يا مکاتبه يا اتخاذ هر نوع تدبير مناسب از سوي مخاطب که اصل ساز را به نحو معقول از دريافت «داده پيام» مطمئن کند تصديق دريافت «داده پيام» محسوب مي‌گردد.
ماده 23 - اگر اصل ساز به طور صريح هرگونه اثر حقوقي «داده پيام» را مشروط به تصديق دريافت «داده پيام» کرده باشد، «داده پيام» ارسال نشده تلقي مي‌شود، مگر آن که تصديق آن دريافت شود.
ماده 24 - اماره دريافت «داده پيام» راجع به محتواي «داده پيام» صادق نيست.
ماده 2۵ - هنگامي که در تصديق قيد مي‌شود «داده پيام» مطابق با الزامات فني استاندارد يا روش مورد توافق طرفين دريافت شده، فرض بر اين است که آن الزامات رعايت شده‌اند.
فصل چهارم - زمان و مكان ارسال و دريافت «داده پيام»
ماده 26 - ارسال «داده پيام» زماني تحقق مي‌يابد که به يک سيستم اطلاعاتي خارج از کنترل اصل ساز يا قائم مقام وي وارد شود.
ماده 27 - زمان دريافت «داده پيام» مطابق شرايط زير خواهد بود:
الف - اگر سيستم اطلاعاتي مخاطب براي دريافت «داده پيام» معين شده باشد دريافت، زماني محقق مي‌شود که:
1 - «داده پيام» به سيستم اطلاعاتي معين شده وارد شود؛ يا
2 - چنانچه «داده پيام» به سيستم اطلاعاتي مخاطب غير از سيستمي که منحصراً براي اين کار معين شده وارد شود «داده پيام» بازيافت شود.
ب - اگر مخاطب، يک سيستم اطلاعاتي براي دريافت معين نکرده باشد، دريافت زماني محقق مي‌شود که «داده پيام» وارد سيستم اطلاعاتي مخاطب شود.
ماده 28 - مفاد ماده (27) اين قانون بدون توجه به محل استقرار سيستم اطلاعاتي جاري است.
ماده 29 - اگر محل استقرار سيستم اطلاعاتي با محل استقرار دريافت «داده پيام» مختلف باشد مطابق قاعده زير عمل مي‌شود:
الف - محل تجاري، يا کاري اصل ساز محل ارسال «داده پيام» است و محل تجاري يا کاري مخاطب محل دريافت «داده پيام» است مگر آن که خلاف آن توافق شده باشد.
ب - اگر اصل ساز بيش از يک محل تجاري يا کاري داشته باشد، نزدیک‌ترین محل به اصل معامله، محل تجاري يا کاري خواهد بود در غير اين صورت محل اصلي شرکت، محل تجاري يا کاري است.
ج - اگر اصل ساز يا مخاطب فاقد محل تجاري يا کاري باشند، اقامتگاه قانوني آنان ملاک خواهد بود.
ماده 30 - آثار حقوقي پس از انتساب، دريافت تصديق و زمان و مکان ارسال و دريافت «داده پيام» موضوع فصول دوم تا چهارم مبحث چهارم اين قانون و همچنين محتوي «داده پيام» تابع قواعد عمومي است.
باب دوم - دفاتر خدمات صدور گواهي الكترونيكي (Certification Service Provider)
ماده 31 - دفاتر خدمات صدور گواهي الکترونيکي واحدهايي هستند که براي ارائه خدمات صدور امضاي الکترونيکي در کشور تاسيس مي‌شوند. اين خدمات شامل توليد، صدور، ذخيره، ارسال، تاييد، ابطال و به روز نگهداري گواهي‌هاي اصالت (امضاي) الکترونيکي مي‌باشد.
ماده 32 - آيين‌نامه و ضوابط نظام تاسيس و شرح وظايف اين دفاتر توسط سازمان مديريت و برنامه‌ريزي کشور و وزارتخانه‌هاي بازرگاني، ارتباطات و فناوري اطلاعات، امور اقتصادي و دارايي و دادگستري تهيه و به تصويب هيئت وزيران خواهد رسيد.
باب سوم - در قواعد مختلف
مبحث اول - حمايت‌هاي انحصاري در بستر مبادلات الكترونيكي
فصل اول - حمايت از مصرف‌كننده (Consumer Protection)
ماده 33 - فروشندگان کالا و ارائه دهندگان خدمات بايستي اطلاعات موثر در تصميم گيري مصرف کنندگان جهت خريد و يا قبول شرايط را از زمان مناسبي قبل از عقد در اختيار مصرف کنندگان قرار دهند. حداقل اطلاعات لازم، شامل موارد زير مي‌باشد:
الف - مشخصات فني و ويژگي‌هاي کاربردي کالا و يا خدمات.
ب - هويت تأمين‌کننده، نام تجاري که تحت آن نام به فعاليت مشغول مي‌باشد و نشاني وي.
ج - آدرس پست الکترونيکي، شماره تلفن و يا هر روشي که مشتري در صورت نياز بايستي از آن طريق با فروشنده ارتباط برقرار کند.
د - کليه هزينه‌هايي که براي خريد کالا بر عهده مشتري خواهد بود (ازجمله قيمت کالا و يا خدمات، ميزان ماليات، هزينه حمل، هزينه تماس).
هـ - مدت زماني که پيشنهاد ارائه شده معتبر مي‌باشد.
و - شرايط و فرايند عقد از جمله ترتيب و نحوه پرداخت، تحويل و يا اجرا، فسخ، ارجاع، خدمات پس از فروش.
ماده 34 - تأمين‌کننده بايد به طور جداگانه ضمن تاييد اطلاعات مقدماتي، اطلاعات زير را ارسال نمايد:
الف - آدرس محل تجاري يا کاري تأمين‌کننده براي شکايت احتمالي.
ب - اطلاعات راجع به ضمانت و پشتيباني پس از فروش.
ج - شرايط و فراگرد فسخ معامله به موجب مواد (37) و (38) اين قانون.
د - شرايط فسخ در قراردادهاي انجام خدمات.
ماده 3۵ - اطلاعات اعلامي و تاييديه اطلاعات اعلامي به مصرف‌کننده بايد در واسطي با دوام، روشن و صريح بوده و در زمان مناسب و با وسايل مناسب ارتباطي در مدت معين و بر اساس لزوم حسن نيت در معاملات و ازجمله ضرورت رعايت افراد ناتوان و کودکان ارائه شود.
ماده 36 - در صورت استفاده از ارتباط صوتي، هويت تأمين‌کننده و قصد وي از ايجاد تماس با مصرف‌کننده بايد به طور روشن و صريح در شروع هر مکالمه بيان شود.
ماده 37 - در هر معامله از راه دور مصرف‌کننده بايد حداقل هفت روز کاری، وقت براي انصراف (حق انصراف) از قبول خود بدون تحمل جريمه و يا ارائه دليل داشته باشد. تنها هزينه تحميلي بر مصرف‌کننده هزينه بازپس فرستادن کالا خواهد بود.
ماده 38 - شروع اعمال حق انصراف به ترتيب زير خواهد بود:
الف - در صورت فروش کالا، از تاريخ تسليم کالا به مصرف‌کننده و در صورت فروش خدمات، از روز انعقاد.
ب - در هر حال آغاز اعمال حق انصراف مصرف‌کننده پس از ارائه اطلاعاتي خواهد بود که تأمين‌کننده طبق مواد (33) و (34) اين قانون موظف به ارائه آن است.
ج - به محض استفاده مصرف‌کننده از حق انصراف، تأمين‌کننده مکلف است بدون مطالبه هيچ گونه وجهي عين مبلغ دريافتي را در اسرع وقت به مصرف‌کننده مسترد نمايد.
د - حق انصراف مصرف‌کننده در مواردي که شرايط خاصي بر نوع کالا و خدمات حاکم است اجرا نخواهد شد. موارد آن به موجب آيين‌نامه‌اي است که در ماده (79) اين قانون خواهد آمد.
ماده 39 - در صورتي که تأمين‌کننده در حين معامله به دليل عدم موجودي کالا و يا عدم امکان اجراي خدمات، نتواند تعهدات خود را انجام دهد، بايد مبلغ دريافتي را فوراً به مخاطب برگرداند، مگر در بیع کلي و تعهداتي که براي هميشه وفاي به تعهد غيرممکن نباشد و مخاطب آماده صبر کردن تا امکان تحويل کالا و يا ايفاي تعهد باشد. در صورتی که معلوم شود تأمين‌کننده از ابتدا عدم امکان ايفاي تعهد خود را مي‌دانسته، علاوه بر لزوم استرداد مبلغ دريافتي، به حداکثر مجازات مقرر در اين قانون نيز محکوم خواهد شد.
ماده 40 - تأمين‌کننده مي‌تواند کالا يا خدمات مشابه آنچه را که به مصرف‌کننده وعده کرده تحويل يا ارائه نمايد مشروط بر آن که قبل از معامله يا در حین انجام معامله آن را اعلام کرده باشد.
ماده 41 - در صورتي که تأمين‌کننده، کالا يا خدمات ديگري غير از موضوع معامله يا تعهد را براي مخاطب ارسال نمايد، کالا و يا خدمات ارجاع داده مي‌شود و هزينه ارجاع به عهده تأمين‌کننده است. کالا يا خدمات ارسالي مذکور چنانچه به عنوان يک معامله يا تعهد ديگر از سوي تأمين‌کننده مورد ايجاب قرار گيرد، مخاطب مي‌تواند آن را قبول کند.
ماده 42 - حمايت‌هاي اين فصل در موارد زير اجرا نخواهد شد:
الف - خدمات مالي که فهرست آن به موجب آيين‌نامه‌اي است که در ماده (79) اين قانون خواهد آمد.
ب - معاملات راجع به فروش اموال غيرمنقول و يا حقوق مالکيت ناشي از اموال غيرمنقول به جز اجاره.
ج - خريد از ماشين‌هاي فروش مستقيم کالا و خدمات.
د - معاملاتي که با استفاده از تلفن عمومي (همگاني) انجام مي‌شود.
هـ - معاملات راجع به حراجی‌ها.
ماده 43 - تأمين‌کننده نبايد سکوت مصرف‌کننده را حمل بر رضايت وي کند.
ماده 44 - در موارد اختلاف و يا ترديد مراجع قضائي رسيدگي خواهند کرد.
ماده 4۵ - اجراي حقوق مصرف‌کننده به موجب اين قانون نبايد بر اساس ساير قوانين که حمايت ضعیف‌تری اعمال مي‌کنند متوقف شود.
ماده 46 - استفاده از شروط قراردادي خلاف مقررات اين فصل و همچنين اعمال شروط غيرمنصفانه به ضرر مصرف‌کننده، موثر نيست.
ماده 47 - در معاملات از راه دور آن بخش از موضوع معامله که به روشي غیر از وسائل ارتباط از راه دور انجام مي‌شود مشمول مقررات اين قانون نخواهد بود.
ماده 48 - سازمان‌هاي قانوني و مدني حمايت از حقوق مصرف‌کننده مي‌توانند به عنوان شاکي اقامه دعوي نمايند. ترتيب آن به موجب آيين‌نامه‌اي خواهد بود که به پيشنهاد وزارت بازرگاني و تصويب هيئت وزيران مي‌باشد.
ماده 49 - حقوق مصرف‌کننده در زمان استفاده از وسايل پرداخت الکترونيکي به موجب قوانين و مقرراتي است که توسط مراجع قانوني ذی‌ربط تصويب شده و يا خواهد شد.
فصل دوم - در قواعد تبليغ (Marketing)
ماده ۵0 - تأمين کنندگان در تبليغ کالا و خدمات خود نبايد مرتکب فعل يا ترک فعلي شوند که سبب مشتبه شدن و يا فريب مخاطب از حيث کميت و کيفيت شود.
ماده ۵1 - تأمين کنندگاني که براي فروش کالا و خدمات خود تبليغ مي‌کنند نبايد سلامتي افراد را به خطر اندازند.
ماده ۵2 - تأمين‌کننده بايد به نحوي تبليغ کند که مصرف‌کننده به طور دقيق، صحيح و روشن اطلاعات مربوط به کالا و خدمات را درک کند.
ماده ۵3 - در تبليغات و بازاريابي بايد هويت شخص يا بنگاهي که تبليغات به نفع اوست روشن و صريح باشد.
ماده ۵4 – تأمين‌کنندگان نبايد از خصوصيات ويژه معاملات به روش الکترونيکي جهت مخفي نمودن حقايق مربوط به هويت يا محل کسب خود سوءاستفاده کنند.
ماده ۵۵ – تأمين‌کنندگان بايد تمهيداتي را براي مصرف کنندگان در نظر بگيرند تا آنان راجع به دريافت تبليغات به نشاني پستي و يا پست الکترونيکي خود تصميم بگيرند.
ماده ۵6 – تأمين‌کنندگان در تبليغات بايد مطابق با رويه حرفه‌اي عمل نمايند. ضوابط آن به موجب آيين‌نامه‌اي است که در ماده (79) اين قانون خواهد آمد.
ماده ۵7 - تبليغ و بازاريابي براي کودکان و نوجوانان زير سن قانوني به موجب آيين‌نامه‌اي است که در ماده (79) اين قانون خواهد آمد.
فصل سوم - حمايت از «داده پيام»‌هاي شخصي (حمايت از داده -Data Protection)
ماده ۵8 - ذخيره، پردازش و يا توزيع «داده پيام»‌هاي شخصي مبين ريشه‌هاي قومي يا نژادي، دیدگاه‌های عقيدتي، مذهبي، خصوصيات اخلاقي و «داده پيام»‌هاي راجع به وضعيت جسماني، رواني و يا جنسي اشخاص بدون رضايت صريح آن‌ها به هر عنوان غيرقانوني است.
ماده ۵9 - در صورت رضايت شخص موضوع «داده پيام» نيز به شرط آنکه محتواي داده پيام وفق قوانين مصوب مجلس شوراي اسلامي باشد ذخيره، پردازش و توزيع «داده پيام»‌هاي شخصي در بستر مبادلات الکترونيکي بايد با لحاظ شرايط زير صورت پذيرد:
الف - اهداف آن مشخص بوده و به طور واضح شرح داده شده باشند.
ب - «داده پيام» بايد تنها به اندازه ضرورت و متناسب با اهدافي که در هنگام جمع آوري براي شخص موضوع «داده پيام» شرح داده شده جمع آوري گردد و تنها براي اهداف تعيين شده مورد استفاده قرار گيرد.
ج - «داده پيام» بايد صحيح و روزآمد باشد.
د - شخص موضوع «داده پيام» بايد به پرونده‌هاي رايانه‌اي حاوي «داده پيام»‌هاي شخصي مربوط به خود دسترسي داشته و بتواند «داده پيام»‌هاي ناقص و يا نادرست را محو يا اصلاح کند.
هـ - شخص موضوع «داده پيام» بايد بتواند در هر زمان با رعايت ضوابط مربوطه درخواست محو کامل پرونده رايانه‌اي «داده پيام»‌هاي شخصي مربوط به خود را بنمايد.
ماده 60 - ذخيره، پردازش و يا توزيع «داده پيام»‌هاي مربوط به سوابق پزشکي و بهداشتي تابع آيين‌نامه‌اي است که در ماده (79) اين قانون خواهد آمد.
ماده 61 - ساير موارد راجع به دسترسي موضوع «داده پيام»، از قبيل استثنائات، افشاي آن براي اشخاص ثالث، اعتراض، فراگردهاي ايمني، نهادهاي مسوول ديدباني و کنترل جريان «داده پيام»‌هاي شخصي به موجب مواد مندرج در باب چهارم اين قانون و آيين‌نامه مربوطه خواهد بود.
مبحث دوم - حفاظت از «داده پيام» در بستر مبادلات الكترونيكي
فصل اول - حمايت از حقوق مؤلف (Author’s Right/ Copyright) در بستر مبادلات الكترونيكي
ماده 62 - حق تکثير، اجراء و توزيع (عرضه و نشر) آثار تحت حمايت قانون حمايت حقوق مؤلفان، مصنفان و هنرمندان مصوب 3/9/1348 و قانون ترجمه و تکثير کتب و نشريات و آثار صوتي مصوب 26/9/13۵2 و قانون حمايت از حقوق پديدآورندگان نرم افزارهاي رايانه‌اي مصوب 4/10/1379، به صورت «داده پيام» منحصراً در اختيار مؤلف است. کليه آثار و تألیفاتی که در قالب «داده پيام» مي‌باشند، ازجمله اطلاعات، نرم افزارها و برنامه‌هاي رايانه اي، ابزار و روش‌هاي رايانه‌اي و پایگاه‌های داده و همچنين حمايت از حقوق مالکيت‌هاي فکري در بستر مبادلات الکترونيکي شامل حق اختراع، حق طراحي، حق مؤلف، حقوق مرتبط با حق مؤلف، حمايت از پایگاه‌های داده، حمايت از نقشه مدارهاي يکپارچه قطعات الکترونيکی (Integrated Circuits & Chips) و حمايت از اسرار تجاري، مشمول قوانين مذکور در اين ماده و قانون ثبت علائم و اختراعات مصوبت 1/4/1310 و آيين‌نامه اصلاحي اجراي قانون ثبت علائم تجارتي و اختراعات مصوب 14/4/1337 خواهد بود، منوط بر آن که امور مذکور در آن دو قانون موافق مصوبات مجلس شوراي اسلامي باشد.
تبصره 1 - حقوق مرتبط با مالکيت ادبي و هنري (Related Rights) که پيش از اين به عنوان حقوق جانبي مالکيت ادبي و هنري (Neighboring Rights) شناخته مي‌شدند شامل حقوق مادي و معنوي براي عناصر ديگري علاوه بر مؤلف، از جمله حقوق هنرمندان مجري آثار، توليدکنندگان صفحات صوتي و تصويري و سازمان‌ها و مؤسسات ضبط و پخش مي‌باشند که مشمول قوانين مصوب 3/9/1348 و 26/9/13۵2 مورد اشاره در اين ماده مي‌باشند.
تبصره 2 - مدار یکپارچه (Integrated Circuit) يک جزء الکترونيکي با نقشه و منطقي خاص است که عملکرد و کارايي آن قابليت جايگزيني با تعداد بسيار زيادي از اجزاء الکترونيکي متعارف را داراست. طراحي‌هاي نقشه، جانمايي و منطق اين مدارها بر اساس قانون ثبت علائم و اختراعات مصوب 1/4/1310 و آيين‌نامه اصلاحي اجراي قانون ثبت علائم تجارتي و اختراعات مصوب 14/4/1337 مورد حمایت مي‌باشد.
ماده 63 - اعمال موقت تکثير، اجراء و توزيع اثر که جزء لاينفک فراگرد فني پردازش «داده پيام» در شبکه‌ها است از شمول مقرره فوق خارج است.
فصل دوم - حمايت از اسرار تجاري (Trade Secrets)
ماده 64 - به منظور حمايت از رقابت‌های مشروع و عادلانه در بستر مبادلات الکترونيکي، تحصيل غيرقانوني اسرار تجاري و اقتصادي بنگاه‌ها و مؤسسات براي خود و يا افشاي آن براي اشخاص ثالث در محيط الکترونيکي جرم محسوب و مرتکب به مجازات مقرر در اين قانون خواهد رسيد.
ماده 6۵ - اسرار تجاري الکترونيکي «داده پيام»‌ی است که شامل اطلاعات، فرمول‌ها، الگوها، نرم افزارها و برنامه‌ها، ابزار و روش‌ها، تکنيک‌ها و فرايندها، تألیفات منتشرنشده، روش‌هاي انجام تجارت و داد و ستد، فنون، نقشه‌ها و فراگردها، اطلاعات مالي، فهرست مشتريان، طرح‌هاي تجاري و امثال اينها است، که به طور مستقل داراي ارزش اقتصادي بوده و در دسترس عموم قرار ندارد و تلاش‌های معقولانه‌اي براي حفظ و حراست از آن‌ها انجام شده است.
فصل سوم - حمايت از علائم تجاري (Trade Names)
ماده 66 - به منظور حمايت از حقوق مصرف کنندگان و تشويق رقابت‌هاي مشروع در بستر مبادلات الکترونيکي استفاده از علائم تجاري به صورت نام دامنه (Domain Name) و يا هر نوع نمايش بر خط (Online)علائم تجاري که موجب فريب يا مشتبه شدن طرف به اصالت کالا و خدمات شود ممنوع و متخلف به مجازات مقرر در اين قانون خواهد رسيد.
باب چهارم - جرايم و مجازات‌ها
مبحث اول - كلاهبرداري كامپيوتري
ماده 67 - هرکس در بستر مبادلات الکترونيکي، با سوء استفاده و يا استفاده غيرمجاز از «داده پيام»‌ها، برنامه‌ها و سيستم‌هاي رايانه‌اي و وسايل ارتباط از راه دور و ارتکاب افعالي نظير ورود، محو، توقف «داده پيام»، مداخله در عملکرد برنامه يا سيستم رايانه‌اي و غيره ديگران را بفريبد و يا سبب گمراهي سيستم‌هاي پردازش خودکار و نظاير آن شود و از اين طريق براي خود يا ديگري وجوه، اموال يا امتيازات مالي تحصيل کند و اموال ديگران را ببرد مجرم محسوب و علاوه بر رد مال به صاحبان اموال به حبس از يک تا سه سال و پرداخت جزاي نقدي معادل مال مأخوذه محکوم مي‌شود.
تبصره - شروع به اين جرم نيز جرم محسوب و مجازات آن حداقل مجازات مقرر در اين ماده مي‌باشد.
مبحث دوم - جعل كامپيوتري
ماده 68 - هرکس در بستر مبادلات الکترونيکي، از طريق ورود، تغيير، محو و توقف «داده پيام» و مداخله در پردازش «داده پيام» و سيستم‌هاي رايانه اي، و يا استفاده از وسايل کاربردي سيستم‌هاي رمزنگاري توليد امضاء - مثل کليد اختصاصي - بدون مجوز امضاکننده و يا توليد امضاي فاقد سابقه ثبت در فهرست دفاتر اسناد الکترونيکي و يا عدم انطباق آن وسايل با نام دارنده در فهرست مزبور و اخذ گواهي مجعول و نظاير آن اقدام به جعل «داده پيام»‌هاي داراي ارزش مالي و اثباتي نمايد تا با ارائه آن به مراجع اداري، قضايي، مالي و غيره به عنوان «داده پيام»‌هاي معتبر استفاده نمايد جاعل محسوب و به مجازات حبس از يک تا سه سال و پرداخت جزاي نقدي به ميزان پنجاه ميليون (000‚000‚۵0) ريال محکوم مي‌شود.
تبصره - مجازات شروع به اين جرم حداقل مجازات در اين ماده مي‌باشد.
مبحث سوم - نقض حقوق انحصاري در بستر مبادلات الكترونيك
فصل اول - نقض حقوق مصرف‌كننده و قواعد تبليغ
ماده 69 - تأمين‌کننده متخلف از مواد (33)، (34)، (3۵)، (36) و (37) اين قانون به مجازات از ده ميليون (000‚000‚10) ريال تا پنجاه ميليون (000‚000‚۵0) ريال محکوم خواهد شد.
تبصره - تأمين‌کننده متخلف از ماده (37) به حداکثر مجازات محکوم خواهد شد.
ماده 70 - تأمين‌کننده متخلف از مواد (39)، (۵0)، (۵1)، (۵2)، (۵3)، (۵4) و (۵۵) اين قانون به مجازات از بيست ميليون (000‚000‚20) ريال تا یک‌صد ميليون (000‚000‚100) ريال محکوم خواهد شد.
تبصره 1 - تأمين‌کننده متخلف از ماده (۵1) اين قانون به حداکثر مجازات در اين ماده محکوم خواهد شد.
تبصره 2 - تأمين‌کننده متخلف از ماده (۵۵) اين قانون به حداقل مجازات در اين ماده محکوم خواهد شد.
فصل دوم - نقض حمايت از «داده پيام»‌هاي شخصي / حمايت از داده
ماده 71 - هرکس در بستر مبادلات الکترونيکي شرايط مقرر در مواد (۵8) و (۵9) اين قانون را نقض نمايد مجرم محسوب و به يک تا سه سال حبس محکوم مي‌شود.
ماده 72 - هرگاه جرايم راجع به «داده پيام»‌هاي شخصي توسط دفاتر خدمات صدور گواهي الکترونيکي و ساير نهادهاي مسوول ارتکاب يابد، مرتکب به حداکثر مجازات مقرر در ماده (71) اين قانون محکوم خواهد شد.
ماده 73 - اگر به واسطه بي مبالاتي و بي احتياطي دفاتر خدمات صدور گواهي الکترونيکي جرايم راجع به «داده پيام»‌هاي شخصي روي دهد، مرتکب به سه ماه تا يک سال حبس و پرداخت جزاي نقدي معادل پنجاه ميليون (000‚000‚۵0) ريال محکوم مي‌شود.
مبحث چهارم - نقض حفاظت از «داده پيام» در بستر مبادلات الكترونيكي
فصل اول - نقض حق مؤلف
ماده 74 - هرکس در بستر مبادلات الکترونيکي با تکثير، اجرا و توزيع (عرضه و نشر) مواردي که در قانون حمايت حقوق مؤلفان، مصنفان و هنرمندان مصوب 3/9/1348 و قانون ترجمه و تکثير کتب و نشريات و آثار صوتي مصوب 26/9/13۵2 و قانون حمايت از حقوق پديدآورندگان نرم افزارهاي رايانه‌اي مصوب 4/10/1379، منوط بر آنکه امور مذکور طبق مصوبات مجلس شوراي اسلامي مجاز شمرده شود، در صورتی که حق تصريح شده مؤلفان را نقض نمايد به مجازات سه ماه تا يک سال حبس و جزاي نقدي به ميزان پنجاه ميليون (000‚000‚۵0) ريال محکوم خواهد شد.
فصل دوم - نقض اسرار تجاري
ماده 7۵ - متخلفين از ماده (64) اين قانون و هرکس در بستر مبادلات الکترونيکي به منظور رقابت، منفعت و يا ورود خسارت به بنگاه‌هاي تجاري، صنعتي، اقتصادي و خدماتي، با نقض حقوق قراردادهاي استخدام مبني بر عدم افشاي اسرار شغلي و يا دستيابي غيرمجاز، اسرار تجاري آنان را براي خود تحصيل نموده و يا براي اشخاص ثالث افشا نمايد به حبس از شش ماه تا دو سال و نيم، و جزاي نقدي معادل پنجاه ميليون (000‚000‚۵0) ريال محکوم خواهد شد.
فصل سوم - نقض علايم تجاري
ماده 76 - متخلفان از ماده (66) اين قانون به يک تا سه سال حبس و جزاي نقدي از بيست ميليون (000‚000‚20) ريال تا یک‌صد ميليون (000‚000‚100) ريال محکوم خواهند شد.
فصل چهارم - ساير
ماده 77 - ساير جرايم، آيين دادرسي و مقررات مربوط به صلاحيت جزايي و روش‌هاي همکاري بین‌المللی قضايي جزايي مرتبط با بستر مبادلات الکترونيکي به موجب قانون خواهد بود.
باب پنجم - جبران خسارت
ماده 78 - هرگاه در بستر مبادلات الکترونيکي در اثر نقص يا ضعف سيستم مؤسسات خصوصي و دولتي، به جز در نتيجه قطع فيزيکي ارتباط الکترونيکي، خسارتي به اشخاص وارد شود، مؤسسات مزبور مسوول جبران خسارت وارده مي‌باشند مگر اینکه خسارات وارده ناشي از فعل شخصي افراد باشد که در اين صورت جبران خسارات بر عهده اين اشخاص خواهد بود.
باب ششم - متفرقه
ماده 79 - وزارت بازرگاني موظف است زمينه‌هاي مرتبط با تجارت الکترونيکي را که در اجراي اين قانون موثر مي‌باشند شناسائي کرده و با ارائه پيشنهاد و تاييد شوراي عالي فناوري اطلاعات، خواستار تدوين مقررات مربوطه و آيين‌نامه‌هاي اين قانون توسط نهادهاي ذی‌ربط شود. اين آيين‌نامه‌ها و مقررات پس از تصويب هيئت وزيران به مرحله اجرا در خواهند آمد. ساير آيين‌نامه‌هاي مورد اشاره در اين قانون به ترتيب ذيل تهيه خواهند شد:
الف - آيين‌نامه مربوط به مواد (38) و (42) اين قانون به پيشنهاد وزارتخانه‌هاي بازرگاني، امور اقتصادي و دارايي، سازمان مديريت و برنامه‌ريزي کشور و بانک مرکزي جمهوري اسلامي ايران تهيه و به تصويب هيئت وزيران خواهد رسيد.
ب - آيين‌نامه مربوط به مواد (۵6) و (۵7) اين قانون به پيشنهاد وزارتخانه‌هاي بازرگاني و فرهنگ و ارشاد اسلامي و سازمان مديريت و برنامه‌ريزي کشور تهيه و به تصويب هيئت وزيران خواهد رسيد.
ج - آيين‌نامه مربوط به ماده (60) اين قانون به پيشنهاد وزارت بهداشت، درمان و آموزش پزشکي و سازمان مديريت و برنامه‌ريزي کشور تهيه و به تصويب هيئت وزيران خواهد رسيد.
ماده 80 - وزارت بازرگاني موظف است به منظور حمايت از فعاليت‌هاي تجارت الکترونيکي، با تجميع واحدهاي ذی‌ربط، مرکزي را در اين وزارتخانه ايجاد نمايد. اساسنامه و آيين‌نامه اين مرکز به پيشنهاد مشترک وزارت بازرگاني و سازمان مديريت و برنامه‌ريزي کشور تهيه و به تصويب هيئت وزيران خواهد رسيد.
ماده 81 - اصل سازان، مخاطبين، بايگانان، مصرف کنندگان و کليه کساني که «داده پيام» در اختيار دارند موظفند «داده پيام»‌هايي را که تحت مسووليت خود دارند به طريقي نگهداري نموده و پشتوانه (Back up) تهيه نمايند که در صورت بروز هرگونه خطري براي يک نسخه، نسخه ديگر مصون بماند.
