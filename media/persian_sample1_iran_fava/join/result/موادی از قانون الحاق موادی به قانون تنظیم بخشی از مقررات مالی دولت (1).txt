موادی از قانون الحاق موادی به قانون تنظیم بخشی از مقررات مالی دولت (1) مصوب 1۵/8/1384
ماده 19- به منظور حمايت از طرح‌هاي مشترك توسعه فناوري اطلاعات و ارتباطات توسط شركت‌هاي ايراني با شركاي خارجي و يا شركت‌هاي ايراني، به شركت‌هاي دولتي اجازه داده مي‌شود از محل منابع داخلي خود براي پرداخت تسهيلات و تضمين قراردادهاي مربوط به خود اقدام نمايند. آيين‌نامه اجرايي اين ماده با پيشنهاد مشترك وزارت ارتباطات و فناوري اطلاعات و سازمان مديريت و برنامه‌ريزي كشور و بانك مركزي جمهوري اسلامي ايران به تصويب هيئت‌وزيران خواهد رسيد.
ماده 20- وزارت ارتباطات و فناوري اطلاعات (شركت مادر تخصصي مخابرات ايران و شركت‌هاي سهامي مخابرات استان‌ها) موظف است با رعايت مصوبات شوراي عالي انقلاب فرهنگي:
1- با ايجاد زيرساخت‌هاي لازم با همكاري دستگاه‌هاي اجرايي ( از جمله وزارت راه و ترابري و غيره) امكان اتصال ادارات آموزش و پرورش كشور، مراكز فني و حرفه‌اي، مدارس دوره آموزش ابتدايي و راهنمايي و متوسطه، مراكز علمي، آموزش و پژوهشي، ورزشي، مجتمع‌هاي فرهنگي و هنري و كتابخانه‌هاي عمومي را به شبكه اطلاع‌رساني و شبكه جهاني اينترنت با پهناي باند مناسب براي كاربردهاي علمي و آموزشي بدون پرداخت وجوه اوليه (شامل وديعه و هزينه نصب) فراهم آورد. سرمايه‌گذاران و بهره برداران متعهد به رعايت كليه ضوابط و الزامات قانوني مربوط مي‌باشند.
2- با توجه به اهميت توليد و امكان استفاده از تكنولوژي و فناوري روز، نسبت به ايجاد امكانات لازم اينترنتي براي شركت‌هاي صنعتي، نواحي صنعتي و نيز شهرك‌ها و مجتمع‌هاي گلخانه‌اي از طريق خود يا بخش خصوصي به‌گونه‌اي اقدام نمايد كه در پايان سال اول برنامه چهارم توسعه اقتصادي، اجتماعي و فرهنگي جمهوري اسلامي ايران امكان اتصال اين نواحي و شهرك‌ها به شبكه جهاني اينترنت ميسر گردد.
