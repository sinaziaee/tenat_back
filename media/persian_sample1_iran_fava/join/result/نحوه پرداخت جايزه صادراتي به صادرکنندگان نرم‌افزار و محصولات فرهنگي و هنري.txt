نحوه پرداخت جايزه صادراتي به صادرکنندگان نرم‌افزار و محصولات فرهنگي و هنري مصوبه شماره 72787/ت 3۵774 ك مورخ 21/6/138۵
وزيران عضو شوراي عالي توسعه صادرات غیرنفتی در جلسه مورخ 14/4/138۵ به استناد اصل یک‌صد و سي و هشتم قانون اساسي جمهوري اسلامي ايران و با رعايت تصويب‌نامه شماره 27838/ت 32982 هـ مورخ 11/۵/1384 تصويب نمودند:
نحوه پرداخت جايزه صادراتي به صادرکنندگان نرم‌افزار و محصولات فرهنگي و هنري به شرح ذيل تعيين مي‌شود:
1- صادرات انواع نرم‌افزارهاي رايانه‌اي در صورت تأييد كارگروه ماده (19) آيين‌نامه اجرايي حمایت‌های دولت از صادرکنندگان خدمات فني و مهندسي متشكل از نمايندگان سازمان توسعه تجارت ايران، شوراي عالي فناوري اطلاعات (به‌عنوان دستگاه اجرايي و تخصصي ذي‌ربط)، بانك مركزي جمهوري اسلامي ايران، سازمان مديريت و برنامه‌ريزي كشور و اتحاديه صادركنندگان نرم‌افزار ايران با ارائه مدارك مصرح در اين تصويب‌نامه از هشت درصد (8%) جايزه صادراتي برخوردار خواهد بود.
2- اسناد و مدارك موردنیاز جهت دريافت جوايز موضوع‌بند (1) عبارت‌اند از:
الف- ارائه سفارش از متقاضي خارجي براي نرم‌افزار موردنظر.
ب- قرارداد معتبر بين خريدار و فروشنده.
پ- اعلاميه يا صورت‌حساب بانكي مبني بر واريز وجه مبلغ ارزي فروش كه به‌حساب بانكي صادرکننده از سوي خريدار پرداخت‌شده است.
ت- عضويت در اتحاديه صادرکنندگان نرم‌افزار كشور.
3- صادرات محصولات و خدمات فرهنگي و هنري شامل انواع كتاب، مجله، نشريات، پوستر، بروشور، كاتالوگ، اقلام تبليغاتي، كاست، CD صوتي و يا حق نشر آن‌ها و موارد مشابه از سه درصد (3%) جايزه صادراتي برخوردار خواهند بود.
تبصره- پرداخت جوايز مربوط به صادرکنندگان محصولات فرهنگي و هنري توسط سازمان‌های بازرگاني استان‌های محل صدور كارت بازرگاني و پرداخت جوايز صادرات خدمات فرهنگي و هنري پس از تصويب كارگروهي به مسئوليت سازمان توسعه تجارت ايران و با عضويت نمايندگان وزارت فرهنگ و ارشاد اسلامي و تشكل ذي‌ربط (حسب معرفي وزارت فرهنگ و ارشاد اسلامي) توسط سازمان‌های بازرگاني استان‌ها انجام خواهد گرفت.
4- اسناد و مدارك موردنیاز جهت دريافت جوايز محصولات موضوع‌بند (3) عبارت‌اند از:
الف- قرارداد يا موافقت‌نامه معتبر بين خريدار و فروشنده كه به تأييد وزارت فرهنگ و ارشاد اسلامي رسيده باشد.
ب- مجوز انتشار محصولات و خدمات فرهنگي و هنري موضوع‌بند (3) صادرشده از سوي معاونت ذي‌ربط وزارت فرهنگ و ارشاد اسلامي.
پ- صورت‌حساب بانكي مبني بر واريز وجه مبلغ ارزي فروش كه به‌حساب بانكي صادرکننده از سوي خريدار پرداخت‌شده است.
ت- مدارك و مستندات لازم مبني بر رعايت حقوق مالكيت محصول [قرارداد يا موافقت‌نامه با مؤلف، مترجم، ناشر و صاحب‌امتیاز محصولات و خدمات فرهنگي و هنري موضوع‌بند (3)].
۵- جوايز صادراتي موضوع اين تصويب‌نامه صرفاً شامل شرکت‌های صد درصد خصوصي و يا صد درصد تعاوني مي‌باشد. در موارد ابهام، مرجع تشخيص سازمان توسعه تجارت ايران (در صورت لزوم با همكاري وزارت امور اقتصادي و دارايي) خواهد بود.
اين تصويب‌نامه در تاريخ 19/6/138۵ به تأييد مقام محترم رياست جمهوري رسيده است.
