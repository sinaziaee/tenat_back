آیین‌نامه اجرایی تبصره یک ماده ۱۸ قانون انتشار و دسترسی آزاد به اطلاعات مصوبه شماره 63631/ت ۵1728 هـ مورخ 19/۵/1394
وزارت فرهنگ و ارشاد اسلامی ـ وزارت ارتباطات و فناوری اطلاعات- وزارت اطلاعات ـ وزارت دفاع و پشتيبانی نيروهای مسلح ـ سازمان مدیریت و برنامه‌ریزی کشور
هیئت‌وزیران در جلسه ۴/۵/۱۳۹۴ به پيـشنهاد کميسيون انتشار و دسترسی آزاد به اطلاعات و به استناد تبصره (۱) ماده (۱۸) قانون انتشار و دسترسی آزاد به اطلاعات ـ مصوب ۱۳۸۸ ـ آیين‌نامه اجرایی تبصره یادشده را به شرح زیر تصویب کرد:
ماده ۱- کمیسیون انتشار و دسترسی آزاد به اطلاعات با ترکیب زیر تشکیل می‌شود:
الف – وزیر فرهنگ و ارشاد اسلامی (رییس کمیسیون)
ب – وزیر ارتباطات و فناوری اطلاعات یا معاون ذی‌ربط
ج- وزیر اطلاعات یا معاون ذی‌ربط
د – وزیر دفاع و پشتیبانی نیروهای مسلح یا معاون ذی‌ربط
هـ – رییس سازمان مدیریت و برنامه‌ریزی کشور یا معاون ذی‌ربط
و – رییس دیوان عدالت اداری
ز – رییس کمیسیون فرهنگی مجلس شورای اسلامی
ح – دبیر شورای عالی فناوری اطلاعات کشور
ماده ۲ – جلسات کمیسیون هر دو ماه یک‌بار تشکیل می‌شود و در صورت لزوم با نظر رییس کمیسیون یا سه عضو از اعضا، جلسه فوق‌العاده تشکیل خواهد شد. دستور جلسه حداقل یک هفته قبل از برگزاری جلسات برای اعضا ارسال می‌شود.
ماده ۳- جلسات کمیسیون با حضور حداقل پنج عضو از اعضا رسمیت می‌یابد و مصوبات آن با رأی اکثریت حاضران و حداقل چهار رأی معتبر است.
تبصره ۱- موضوعات امنیتی و نظامی با حضور عضو ذی‌ربط قابل‌طرح می‌باشد.
تبصره ۲- کمیسیون می‌تواند از نمایندگان سایر دستگاه‌ها بدون حق رأی برای شرکت در جلسات دعوت نماید.
ماده ۴- مصوبات کمیسیون پس از تأیید رییس‌جمهور برای کلیه اشخاص ارائه‌دهنده خدمات عمومی لازم‌الاجرا است.
تبصره – مؤسسات مزبور موظف‌اند گزارش عملکرد خود را هر سه ماه یک‌بار به دبیرخانه کمیسیون ارائه دهند.
ماده ۵ – کمیسیون موظف است هر ساله گزارش عملکرد خود و میزان رعایت قانون انتشار و دسترسی آزاد به اطلاعات در مؤسسات مشمول قانون را به رییس‌جمهور و مجلس شورای اسلامی تقدیم کند.
ماده ۶- کمیسیون می‌تواند جهت انجام وظایف و مسئولیت‌های خود حسب ضرورت نسبت به تشکیل شورای معین متشکل از نمایندگان اعضای کمیسیون و کارگروه‌های تخصصی با استفاده از ظرفیت دستگاه‌های مربوط و کارشناسان ذی‌ربط اقدام نماید.
ماده ۷- وظایف رییس کمیسیون به شرح زیر است:
الف- اداره جلسات کمیسیون
ب- ابلاغ مصوبات پس از تأیید رییس‌جمهور
ج- صدور احکام رؤسای شورای معین و کارگروه‌های تخصصی
د- ارسال گزارش عملکرد سالانه کمیسیون به مراجع ذی‌ربط
هـ- انتصاب دبیر کمیسیون
ماده ۸- دبیرخانه کمیسیون در وزارت فرهنگ و ارشاد اسلامی مستقر می‌گردد و می‌تواند نیروی اداری موردنیاز خود را متناسب با حجم کار و با رعایت قوانین و مقررات مربوط به‌کارگیری نماید.
ماده ۹- وظایف دبیرخانه عبارت است از:
الف- تهیه دستور جلسات با هماهنگی رییس کمیسیون
ب- تدوین صورت‌جلسات و مصوبات کمیسیون
ج- پیگیری تشکیل شورای معین و کارگروه‌های تخصصی با استفاده از ظرفیت دستگاه‌های عضو
د- اطلاع‌رسانی برنامه‌ها و تصمیمات با هماهنگی رییس کمیسیون
هـ- شرکت در جلسات مرتبط با وظایف کمیسیون
و- هماهنگی با دستگاه‌های اجرایی برای ایجاد وحدت رویه در اجرای قانون
ز- ثبت و پیگیری شکایات اشخاص حقیقی و حقوقی موضوع قانون
ح- تدوین گزارش سالیانه برای رییس‌جمهور و مجلس شورای اسلامی
ط- تدوین و اجرای برنامه‌های فرهنگی – تبلیغی به‌منظور فرهنگ‌سازی مناسب
ی- پیگیری و اجرای تصمیمات کمیسیون
ک- انجام سایر امور محوله از طرف رییس کمیسیون
تبصره – دبیرخانه می‌تواند به‌منظور انجام وظایف کارشناسی کمیسیون، از خدمات مشاوره و پژوهشی استفاده نماید.
ماده ۱۰- سازمان مدیریت و برنامه‌ریزی کشور موظف است هزینه‌های مربوط به دبیرخانه را در بودجه سالیانه وزارت فرهنگ و ارشاد اسلامی پیش‌بینی نماید.
