موادی از آيين‌نامه گسترش بهره‌برداری از خدمات پول الکترونیکی مصوبه شماره 26019 ت‌333۵9 هـ مورخ 10/۵/1384
هیئت‌وزیران در جلسه مورخ ۵/۵/1384 بنا به پیشنهاد شماره 16۵9۵ مورخ ۵/1/1384 وزارت امور اقتصادی و دارایی و به استناد اصل یک‌صد و سی و هشتم قانون اساسی جمهوری اسلامی ایران آيين‌نامه گسترش بهره‌برداری از خدمات پول الکترونیکی را به شرح زیر تصویب نمود:
ماده 1 ـ به‌منظور ایجاد تسهیلات و ارتقاء کیفیت خدمات به مردم و در جهت تحقق بند (4) ماده (10) قانون برنامه چهارم توسعه اقتصادی‌، اجتماعی و فرهنگی جمهوری اسلامی ایران‌- مصوب 1383 ـ کلیه بانک‌های کشور (دولتی و خصوصی‌) موظف‌اند نسبت به صدور انواع کارت‌پول الکترونیکی (اعتباری‌، پیش‌پرداخت‌) و نصب تجهیزات مربوط از قبیل دستگاه‌های خودپرداز (ATM) و پایانه فروش (POS) پرداخت اینترنتی جهت استفاده فرآیند خریدوفروش کالاو خدمات در کشور اقدام نمایند. مشارکت بخش خصوصی مطابق ضوابط بانک مرکزی جمهوری اسلامی ایران مجاز می‌باشد.
ماده‌2 ـ بانک مرکزی جمهوری اسلامی ایران آیین‌نامه‌ها، دستورالعمل‌ها، ضوابط و مشخصات فنی اجرایی مربوط به‌نظام و فرآیند بانکداری الکترونیکی اعم از داخلی و بین‌المللی و تجهیزات و خدمات پول‌شویی از قبیل انواع کارت‌پول الکترونیکی‌، انواع دستگاه‌های الکترونیکی دریافت و پرداخت مثل پایانه فروش POS و خودپرداز ATM، شرایط فعالیت شرکت‌های بخش خصوصی در ارائه خدمات پول الکترونیکی‌، ایجاد مرکز پایاپای بین‌بانکی، پرداخت اینترنتی‌، نحوه صدور گواهی دیجیتال موردنیاز شبکه‌بانکی و همکاری‌های بین‌المللی در ارائه خدمات پول الکترونیکی در داخل و خارج از کشور با هماهنگی سیاست‌های تجارت الکترونیکی تهیه‌، تصویب و ابلاغ و نظارت می‌نماید. کلیه دستگاه‌های کشور موظف به رعایت استانداردهای مذکور در خدمات مربوط می‌باشند.
ماده 3 ـ مؤسسات بیمه‌گر موظف‌اند نسبت به تهیه و ارائه انواع خدمات بیمه‌ای نوین متناسب با نیازهای جدید بانکداری الکترونیکی و تجارت الکترونیکی اقدام نمایند. شورای‌ عالی بیمه کشور مسئول ایجاد هماهنگی لازم می‌باشد.
ماده 4 ـ دستگاه‌های دولتی‌، شرکت‌ها و نهادها موظف‌اند کلیه پرداخت‌های کمک‌های غیر نقدی به کارکنان خود را بجای بن کاغذی با استفاده از انواع کارت‌های اعتباری پول الکترونیکی انجام دهند. کلیه فروشگاه‌های سراسر کشور با استفاده از شبکه خدمات الکترونیکی بانک‌ها می‌توانند مبادرت به خریدوفروش کالاو خدمات مربوط به این بن‌ها نمایند. خزانه‌داری کل کشور هماهنگی و نظارت بر تحقق این فعالیت‌ها را برعهده خواهد داشت‌.
ماده ۵ ـ کلیه سازمان‌های صادرکننده قبوض پرداخت و دریافت موظف‌اند تمهیدات لازم را برای پرداخت‌و دریافت الکترونیکی با استفاده از ابزارهای مذکور در ماده (1) این آيين‌نامه و یا محیط اینترنت فراهم آورند. از آغاز سال 138۵ با تصویب شورای اقتصاد خدمات دریافت قبوض در شعب بانک‌ها (خدمات‌غیرالکترونیکی‌) براساس تعرفه واقعی خواهد بود.
ماده 6 ـ به‌منظور به‌روزآوری و شفاف‌سازی حساب‌های دولتی (منابع‌، مصارف‌، هزینه‌، درآمد) وزارت امور اقتصاد و دارایی (خزانه‌داری کل کشور) موظف است کلیه حساب‌های دولتی در کشور را طی شش ماه از حساب‌های عادی به‌صورت حساب‌های متمرکز (قابل پرداخت و دریافت در محیط شبکه‌های الکترونیکی اینترنتی و برخط در سراسر کشور) تبدیل نماید.
ماده 7 ـ به منظور ارائه خدمات بهینه و برقراری تسهیلات اداری و اجرایی برای مردم و تکریم ارباب‌رجوع برای کلیه پرداخت‌های هزینه خدمات و کالاهایی که توسط دستگاه‌های دولتی‌، شرکت‌ها، مؤسساتی که شمول آن مستلزم ذکر نام است‌، ارائه می‌شود رسید پرداخت وجه توسط انواع دستگاه‌های الکترونیکی از قبیل خودپرداز MTA، پایانه فروش SOP یا اینترنتی معتبر می‌باشد. خزانه‌داری کل کشور اعمال هماهنگی و نظارت بر اجرای این رویه را برعهده خواهد داشت.
[…]
