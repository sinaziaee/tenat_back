راه‌اندازي جايگاه اينترنتي (پورتال) به نام «مردم» بخشنامه شماره 34181 مورخ 2۵/6/1383 معاون اول رئیس‌جمهور
در اجراي ماده (4) مصوبه شماره 722/13 ط مورخ 22/4/1381 شوراي عالي اداري و براي تحقق دولت الکترونيکي، سازمان مديريت و برنامه‌ريزي کشور (که در اين بخشنامه به‌اختصار سازمان ناميده مي‌شود) وظيفه دارد براي دستيابي آسان و سريع عموم مردم به اطلاعات و خدمات دستگاه‌هاي اجرايي، نسبت به راه‌اندازي جايگاه اينترنتي (پورتال) به نام «مردم» اقدام نمايد. در مرحله اول اجراي اين طرح، اطلاعات موردنیاز مردم در مورد 200 خدمت اولويت‌دار دستگاه‌هاي اجرايي و از مراحل بعدي اطلاعات ديگر خدمات در پورتال اطلاع‌رساني ملي «مردم» قرار خواهد گرفت.
علي‌هذا مقتضي است کليه دستگاه‌هاي اجرايي اقدامات لازم را تا تکميل اطلاعات اين جايگاه به شرح زير انجام دهند:
1- در مورد خدمات اولويت‌دار در هر مرحله، اطلاعات زير را به‌صورت مکتوب در اختيار سازمان و يا نماينده آن قرار دهند و نهايت همکاري را با نماينده معرفی‌شده سازمان در اين زمينه معمول دارند.
1-1: نام دستگاه ارائه‌دهنده خدمت
1-2: شرح و تعريف مختصري در جهت معرفي خدمت
1-3: ارتباط دستگاه ارائه‌دهنده خدمت با ساير دستگاه‌ها در جهت انجام خدمت
1-4: قوانين و مقررات مربوط به ارائه خدمت
1-۵: مدت‌زمان لازم براي انجام خدمت توسط دستگاه
1-6: هزينه‌هاي مربوط به انجام خدمت و چگونگي پرداخت آن توسط خدمت گيرنده
1-7: فرم‌های موردنیاز براي انجام خدمت
1-8: مدارک لازم جهت دريافت خدمت
1-9: آدرس و نحوه دسترسي مردم براي دريافت خدمت
2- پس از راه‌اندازي پورتال اطلاع‌رساني مردم در شبکه اينترنت، مسئوليت اعمال تغييرات و اصلاحات و به‌روزرسانی اطلاعات و فرم‌های مربوط به هر دستگاه، به عهده همان دستگاه است. دستگاه‌هاي اجرايي همچنين موظف‌اند تغييرات اعمال‌شده را از طريق سازوکاری که در اين جايگاه طراحي خواهد شد، به مديريت آن اعلام نمايند.
3- به‌منظور احراز هويت نمايندگان دستگاه‌ها براي اعمال تغييرات و اصلاحات لازم و به‌روزرسانی اطلاعات موجود در اين جايگاه، متعاقباً دستور‌العملي توسط سازمان از طريق همين جايگاه ابلاغ و نسبت به ارائه نام کاربري و رمز عبور به نماينده منتخب هر دستگاه اقدام خواهد شد.
4- دستگاه‌هاي اجرايي مي‌توانند اطلاعات و فرم‌های خدمات ديگر خود را پس از انجام هماهنگي‌هاي لازم که از طريق پورتال ملي «مردم» با مديريت آن صورت خواهد گرفت، در پورتال اطلاع‌رساني قرار دهند.
۵- به‌منظور آموزش نحوه اعمال تغييرات و به‌روزرسانی اطلاعات در پورتال اطلاع‌رساني «مردم» و قرار دادن اطلاعات مربوط به خدمات جديد، دستگاه‌هاي اجرايي نمايندگان خود که مسئول به‌روزرسانی اطلاعات اين پورتال مي‌باشند، به سازمان معرفي مي‌نمايند تا پس از برنامه‌ريزي توسط مديريت پورتال، در دوره آموزشي مربوط نيز شرکت نمايند.
