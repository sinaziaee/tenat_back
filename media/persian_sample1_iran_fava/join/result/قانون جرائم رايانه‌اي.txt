قانون جرائم رايانه‌اي مصوب ۵/3/1388
بخش يكم ـ جرائم و مجازات‌ها
فصل يكم ـ جرائم عليه محرمانگي داده ها و سامانه هاي رايانه اي و مخابراتي
مبحث يكم ـ دسترسي غيرمجاز
ماده ۱- هركس به طور غيرمجاز به داده‎ ها يا سامانه‎ هاي رايانه ‎اي يا مخابراتي كه به وسيله تدابير امنيتي حفاظت شده است دسترسي يابد، به حبس از نود و يك روز تا يك سال يا جزاي نقدي از پنج ميليون (۰۰۰/۰۰۰/۵) ريال تا بيست ميليون (۰۰۰ /۰۰۰ /۲۰) ريال يا هر دو مجازات محكوم خواهد شد.
مبحث دوم ـ شنود غيرمجاز
ماده ۲- هركس به طور غيرمجاز محتواي در حال انتقال ارتباطات غيرعمومي در سامانه‎ هاي رايانه ‎اي يا مخابراتي يا امواج الكترومغناطيسي يا نوري را شنود كند، به حبس از شش ماه تا دو سال يا جزاي نقدي از ده ميليون (۰۰۰ /۰۰۰ /۱۰) ريال تا چهل ميليون (۰۰۰ /۰۰۰ /۴۰) ريال يا هر دو مجازات محكوم خواهد شد.
مبحث سوم ـ جاسوسي رايانه ‎اي
ماده ۳- هركس به طور غيرمجاز نسبت به داده‎ هاي سري در حال انتقال يا ذخيره شده در سامانه‎ هاي رايانه ‎اي يا مخابراتي يا حاملهاي داده مرتكب اعمال زير شود، به مجازات‌هاي مقرر محكوم خواهد شد:
الف) دسترسي به داده‎ هاي مذكور يا تحصيل آنها يا شنود محتواي سري در حال انتقال، به حبس از يك تا سه سال يا جزاي نقدي از بيست ميليون (۰۰۰ /۰۰۰ /۲۰) ريال تا شصت ميليون (۰۰۰ /۰۰۰ /۶۰) ريال يا هر دو مجازات.
ب) در دسترس قرار دادن داده ‎هاي مذكور براي اشخاص فاقد صلاحيت، به حبس از دو تا ده سال.
ج) افشاء يا در دسترس قرار دادن داده‎ هاي مذكور براي دولت، سازمان، شركت يا گروه بيگانه يا عاملان آنها، به حبس از پنج تا پانزده سال.
تبصره ۱ـ داده‎ هاي سري داده ‎هايي است كه افشاي آنها به امنيت كشور يا منافع ملي لطمه مي ‎زند.
تبصره ۲ـ آئين ‎نامه نحوه تعيين و تشخيص داده‎ هاي سري و نحوه طبقه‎ بندي و حفاظت آنها ظرف سه ماه از تاريخ تصويب اين قانون توسط وزارت اطلاعات با همكاري وزارتخانه‎ هاي دادگستري، كشور، ارتباطات و فناوري اطلاعات و دفاع و پشتيباني نيروهاي مسلح تهيه و به تصويب هیئت‌وزیران خواهد رسيد.
ماده ۴- هركس به قصد دسترسي به داده‎ هاي سري موضوع ماده (۳) اين قانون، تدابير امنيتي سامانه ‎هاي رايانه‎ اي يا مخابراتي را نقض كند، به حبس از شش ماه تا دو سال يا جزاي نقدي از ده ميليون (۰۰۰ /۰۰۰ /۱۰) ريال تا چهل ميليون (۰۰۰ /۰۰۰ /۴۰) ريال يا هر دو مجازات محكوم خواهد شد.
ماده ۵- چنانچه مأموران دولتي كه مسؤول حفظ داده‎ هاي سري مقرر در ماده (۳) اين قانون يا سامانه ‎هاي مربوط هستند و به آنها آموزش لازم داده شده است يا داده ها يا سامانه هاي مذكور در اختيار آنها قرار گرفته است بر اثر بي ‎احتياطي، بي ‎مبالاتي يا عدم رعايت تدابير امنيتي موجب دسترسي اشخاص فاقد صلاحيت به داده‎ ها، حاملهاي داده يا سامانه‎ هاي مذكور شوند، به حبس از نود و يك روز تا دو سال يا جزاي نقدي از پنج ميليون (۰۰۰ /۰۰۰ /۵) ريال تا چهل ميليون (۰۰۰ /۰۰۰ /۴۰) ريال يا هر دو مجازات و انفصال از خدمت از شش ماه تا دو سال محكوم خواهند شد.
فصل دوم ـ جرائم عليه صحت وتماميت داده ها و سامانه هاي رايانه اي و مخابراتي
مبحث يكم ـ جعل رايانه ‎اي
ماده ۶- هركس به طور غيرمجاز مرتكب اعمال زير شود، جاعل محسوب و به حبس از يك تا پنج سال يا جزاي نقدي از بيست ميليون (۰۰۰ /۰۰۰ /۲۰) ريال تا يكصد ميليون (۰۰۰ /۰۰۰ /۱۰۰) ريال يا هر دو مجازات محكوم خواهد شد:
الف) تغيير يا ايجاد داده‎ هاي قابل استناد يا ايجاد يا واردكردن متقلبانۀ داده به آنها.
ب) تغيير داده‎ ها يا علائم موجود در كارتهاي حافظه يا قابل پردازش در سامانه هاي رايانه‎ اي يا مخابراتي يا تراشه‎ ها يا ايجاد يا وارد كردن متقلبانۀ داده‎ ها يا علائم به آنها.
ماده ۷- هركس با علم به مجعول بودن داده ‎ها يا كارتها يا تراشه ‎ها از آنها استفاده كند، به مجازات مندرج در ماده فوق محكوم خواهد شد.
مبحث دوم ـ تخريب و اخلال در داده‎ ها يا سامانه‎ هاي رايانه‎ اي و مخابراتي
ماده ۸- هر كس به طور غيرمجاز داده‎ هاي ديگري را از سامانه‎ هاي رايانه ‎اي يا مخابراتي يا حاملهاي داده حذف يا تخريب يا مختل يا غيرقابل پردازش كند به حبس از شش ماه تا دو سال يا جزاي نقدي از ده ميليون (۰۰۰ /۰۰۰ /۱۰) ريال تا چهل ميليون (۰۰۰ /۰۰۰ /۴۰) ريال يا هر دو مجازات محكوم خواهد شد.
ماده ۹- هر كس به طور غيرمجاز با اعمالي از قبيل وارد كردن، انتقال دادن، پخش، حذف كردن، متوقف كردن، دستكاري يا تخريب داده ‎ها يا امواج الكترومغناطيسي يا نوري، سامانه‎ هاي رايانه ‎اي يا مخابراتي ديگري را از كار بيندازد يا كاركرد آنها را مختل كند، به حبس از شش ماه تا دو سال يا جزاي نقدي از ده ميليون (۰۰۰ /۰۰۰ /۱۰) ريال تا چهل ميليون (۰۰۰ /۰۰۰ /۴۰) ريال يا هر دو مجازات محكوم خواهد شد.
ماده ۱۰- هركس به طور غيرمجاز با اعمالي از قبيل مخفي كردن داده ها، تغيير گذرواژه يا رمزنگاري داده ها مانع دسترسي اشخاص مجاز به داده‎ ها يا سامانه‎ هاي رايانه ‎اي يا مخابراتي شود، به حبس از نود و يك روز تا يك سال يا جزاي نقدي از پنج ميليون (۰۰۰ /۰۰۰ /۵) ريال تا بيست ميليون (۰۰۰ /۰۰۰ /۲۰) ريال يا هردو مجازات محكوم خواهد شد.
ماده ۱۱- هركس به قصد به خطر انداختن امنيت، آسايش و امنيت عمومي اعمال مذكور در مواد (۸)، (۹) و (۱۰) اين قانون را عليه سامانه هاي رايانه اي و مخابراتي كه براي ارائه خدمات ضروري عمومي به كار مي روند، از قبيل خدمات درماني، آب، برق، گاز، مخابرات، حمل و نقل و بانكداري مرتكب شود، به حبس از سه تا ده سال محكوم خواهد شد.
فصل سوم ـ سرقت و كلاهبرداري مرتبط با رايانه
ماده ۱۲- هركس به طور غيرمجاز داده‎ هاي متعلق به ديگري را بربايد، چنانچه عين داده ها در اختيار صاحب آن باشد، به جزاي نقدي از يك ميليون (۰۰۰ /۰۰۰ /۱) ريال تا بيست ميليون (۰۰۰ /۰۰۰ /۲۰) ريال و در غير اين صورت به حبس از نود و يك روز تا يك سال يا جزاي نقدي از پنج ميليون (۰۰۰ /۰۰۰ /۵) ريال تا بيست ميليون (۰۰۰ /۰۰۰ /۲۰) ريال يا هر دو مجازات محكوم خواهد شد.
ماده ۱۳- هركس به طور غيرمجاز از سامانه هاي رايانه اي يا مخابراتي با ارتكاب اعمالي از قبيل وارد كردن، تغيير، محو، ايجاد يا متوقف كردن داده‎ ها يا مختل كردن سامانه، وجه يا مال يا منفعت يا خدمات يا امتيازات مالي براي خود يا ديگري تحصيل كند علاوه بر رد مال به صاحب آن به حبس از يك تا پنج سال يا جزاي نقدي از بيست ميليون (۰۰۰ /۰۰۰ /۲۰) ريال تا يكصد ميليون (۰۰۰ /۰۰۰ /۱۰۰) ريال يا هر دو مجازات محكوم خواهد شد.
فصل چهارم ـ جرائم عليه عفت و اخلاق عمومي
ماده ۱۴- هركس به وسيله سامانه‎ هاي رايانه ‎اي يا مخابراتي يا حاملهاي داده محتويات مستهجن را منتشر، توزيع يا معامله كند يا به قصد تجارت يا افساد توليد يا ذخيره يا نگهداري كند، به حبس از نود و يك روز تا دو سال يا جزاي نقدي از پنج ميليون (۰۰۰ /۰۰۰ /۵) ريال تا چهل ميليون (۰۰۰ /۰۰۰ /۴۰) ريال يا هر دو مجازات محكوم خواهد شد.
تبصره ۱- ارتكاب اعمال فوق درخصوص محتويات مبتذل موجب محكوميت به حداقل يكي از مجازات‌هاي فوق مي شود.
محتويات و آثار مبتذل به آثاري اطلاق مي گردد كه داراي صحنه ها و صور قبيحه باشد.
تبصره ۲- هرگاه محتويات مستهجن به كمتر از ده نفر ارسال شود، مرتكب به يك ميليون (۰۰۰ /۰۰۰ /۱) ريال تا پنج ميليون (۰۰۰ /۰۰۰ /۵) ريال جزاي نقدي محكوم خواهد شد.
تبصره ۳ـ چنانچه مرتكب اعمال مذكور در اين ماده را حرفۀ خود قرار داده باشد يا به طور سازمان يافته مرتكب شود چنانچه مفسد في الارض شناخته نشود، به حداكثر هر دو مجازات مقرر در اين ماده محكوم خواهد شد.
تبصره ۴ـ محتويات مستهجن به تصوير، صوت يا متن واقعي يا غيرواقعي يا متني اطلاق مي ‎شود كه بيانگر برهنگي كامل زن يا مرد يا اندام تناسلي يا آميزش يا عمل جنسي انسان است.
ماده ۱۵- هركس از طريق سامانه ‎هاي رايانه‎ اي يا مخابراتي يا حامل‎ هاي داده مرتكب اعمال زير شود، به ترتيب زير مجازات خواهد شد:
الف) چنانچه به منظور دستيابي افراد به محتويات مستهجن، آنها را تحريك، ترغيب، تهديد يا تطميع كند يا فريب دهد يا شيوه دستيابي به آنها را تسهيل نموده يا آموزش دهد، به حبس از نود و يك روز تا يك سال يا جزاي نقدي از پنج ميليون (۰۰۰ /۰۰۰ /۵) ريال تا بيست ميليون (۰۰۰ /۰۰۰ /۲۰) ريال يا هردومجازات محكوم خواهد شد.
ارتكاب اين اعمال در خصوص محتويات مبتذل موجب جزاي نقدي از دو ميليون (۰۰۰ /۰۰۰ /۲) ريال تا پنج ميليون (۰۰۰ /۰۰۰ /۵) ريال است.
ب) چنانچه افراد را به ارتكاب جرائم منافي عفت يا استعمال مواد مخدر يا روان ‎گردان يا خودكشي يا انحرافات جنسي يا اعمال خشونت ‎آميز تحريك يا ترغيب يا تهديد يا دعوت كرده يا فريب دهد يا شيوه ارتكاب يا استعمال آنها را تسهيل كند يا آموزش دهد، به حبس از نود و يك روز تا يك سال يا جزاي نقدي از پنج ميليون (۰۰۰ /۰۰۰ /۵) ريال تا بيست ميليون (۰۰۰ /۰۰۰ /۲۰) ريال يا هر دو مجازات محكوم مي شود.
تبصره ـ مفاد اين ماده و ماده (۱۴) شامل آن دسته از محتوياتي نخواهد شد كه براي مقاصد علمي يا هر مصلحت عقلايي ديگر تهيه يا توليد يا نگهداري يا ارائه يا توزيع يا انتشار يا معامله مي شود.
فصل پنجم ـ هتك حيثيت و نشر اكاذيب
ماده ۱۶- هركس به وسيله سامانه ‎هاي رايانه ‎اي يا مخابراتي، فيلم يا صوت يا تصوير ديگري را تغيير دهد يا تحريف كند و آن را منتشر يا با علم به تغيير يا تحريف منتشر كند، به نحوي كه عرفاً موجب هتك حيثيت او شود، به حبس از نود و يك روز تا دو سال يا جزاي نقدي از پنج ميليون (۰۰۰ /۰۰۰ /۵) ريال تا چهل ميليون (۰۰۰ /۰۰۰ /۴۰) ريال يا هر دو مجازات محكوم خواهد شد.
تبصره ـ چنانچه تغيير يا تحريف به صورت مستهجن باشد، مرتكب به حداكثر هر دو مجازات مقرر محكوم خواهد شد.
ماده ۱۷- هركس به وسيله سامانه‎ هاي رايانه ‎اي يا مخابراتي صوت يا تصوير يا فيلم خصوصي يا خانوادگي يا اسرار ديگري را بدون رضايت او جز در موارد قانوني منتشر كند يا در دسترس ديگران قرار دهد، به نحوي كه منجر به ضرر يا عرفاً موجب هتك حيثيت او شود، به حبس از نود و يك روز تا دو سال يا جزاي نقدي از پنج ميليون (۰۰۰ /۰۰۰ /۵) ريال تا چهل ميليون (۰۰۰ /۰۰۰ /۴۰) ريال يا هر دو مجازات محكوم خواهد شد.
ماده ۱۸- هر كس به قصد اضرار به غير يا تشويش اذهان عمومي يا مقامات رسمي به وسيله سامانه رايانه اي يا مخابراتي اكاذيبي را منتشر نمايد يا در دسترس ديگران قرار دهد يا با همان مقاصد اعمالي را برخلاف حقيقت، رأساً يا به عنوان نقل قول، به شخص حقيقي يا حقوقي به طور صريح يا تلويحي نسبت دهد، اعم از اينكه از طريق ياد شده به نحوي از انحاء ضرر مادي يا معنوي به ديگري وارد شود يا نشود، افزون بر اعاده حيثيت (درصورت امكان)، به حبس از نود و يك روز تا دو سال يا جزاي نقدي از پنج ميليون (۰۰۰ /۰۰۰ /۵) ريال تا چهل ميليون (۰۰۰ /۰۰۰ /۴۰) ريال يا هر دو مجازات محكوم خواهد شد.
فصل ششم ـ مسؤوليت كيفري اشخاص
ماده ۱۹- در موارد زير، چنانچه جرائم رايانه‎ اي به نام شخص حقوقي و در راستاي منافع آن ارتكاب يابد، شخص حقوقي داراي مسؤوليت كيفري خواهد بود:
الف) هرگاه مدير شخص حقوقي مرتكب جرم رايانه ‎اي شود.
ب) هرگاه مدير شخص حقوقي دستور ارتكاب جرم رايانه ‎اي را صادر كند و جرم به وقوع بپيوندد.
ج) هرگاه يكي از كارمندان شخص حقوقي با اطلاع مدير يا در اثر عدم نظارت وي مرتكب جرم رايانه ‎اي شود.
د) هرگاه تمام يا قسمتي از فعاليت شخص حقوقي به ارتكاب جرم رايانه ‎اي اختصاص يافته باشد.
تبصره ۱ـ منظور از مدير كسي است كه اختيار نمايندگي يا تصميم ‎گيري يا نظارت بر شخص حقوقي را دارد.
تبصره ۲ـ مسؤوليت كيفري شخص حقوقي مانع مجازات مرتكب نخواهد بود و درصورت نبود شرايط صدر ماده و عدم انتساب جرم به شخص خصوصي فقط شخص حقيقي مسؤول خواهد بود.
ماده ۲۰- اشخاص حقوقي موضوع ماده فوق، با توجه به شرايط و اوضاع و احوال جرم ارتكابي، ميزان درآمد و نتايج حاصله از ارتكاب جرم، علاوه بر سه تا شش برابر حداكثر جزاي نقدي جرم ارتكابي، به ترتيب ذيل محكوم خواهند شد:
الف) چنانچه حداكثر مجازات حبس آن جرم تا پنج سال حبس باشد، تعطيلي موقت شخص حقوقي از يك تا نُه ماه و در صورت تكرار جرم تعطيلي موقت شخص حقوقي از يك تا پنج سال.
ب) چنانچه حداكثر مجازات حبس آن جرم بيش از پنج سال حبس باشد، تعطيلي موقت شخص حقوقي از يك تا سه سال و در صورت تكرار جرم، شخص حقوقي منحل خواهد شد.
تبصره ـ مدير شخص حقوقي كه طبق بند «ب» اين ماده منحل مي ‎شود، تا سه سال حق تأسيس يا نمايندگي يا تصميم‎ گيري يا نظارت بر شخص حقوقي ديگري را نخواهد داشت.
ماده ۲۱- ارائه‎ دهندگان خدمات دسترسي موظفند طبق ضوابط فني و فهرست مقرر از سوي كارگروه (كميته) تعيين مصاديق موضوع ماده ذيل محتواي مجرمانه كه در چهارچوب قانون تنظيم شده است اعم از محتواي ناشي از جرائم رايانه اي و محتوايي كه براي ارتكاب جرائم رايانه اي به كار مي رود را پالايش (فيلتر) كنند. در صورتي كه عمداً از پالايش (فيلتر) محتواي مجرمانه خودداري كنند، منحل خواهند شد و چنانچه از روي بي‎ احتياطي و بي‎ مبالاتي زمينۀ دسترسي به محتواي غيرقانوني را فراهم آورند، در مرتبۀ نخست به جزاي نقدي از بيست ميليون (۰۰۰ /۰۰۰ /۲۰) ريال تا يكصد ميليون (۰۰۰ /۰۰۰ /۱۰۰) ريال و در مرتبۀ دوم به جزاي نقدي از يكصد ميليون (۰۰۰ /۰۰۰ /۱۰۰) ريال تا يك ميليارد (۰۰۰ /۰۰۰ /۱۰۰) ريال و در مرتبۀ سوم به يك تا سه سال تعطيلي موقت محكوم خواهند شد.
تبصره ۱- چنانچه محتواي مجرمانه به كارنماهاي (وب سايتهاي) مؤسسات عمومي شامل نهادهاي زيرنظر ولي فقيه و قواي سه گانۀ مقننه، مجريه و قضائيه و مؤسسات عمومي غيردولتي موضوع قانون فهرست نهادها و مؤسسات عمومي غيردولتي مصوب ۱۹ /۴ /۱۳۷۳ و الحاقات بعدي آن يا به احزاب، جمعيتها، انجمن هاي سياسي و صنفي و انجمن هاي اسلامي يا اقليتهاي ديني شناخته شده يا به ساير اشخاص حقيقي يا حقوقي حاضر در ايران كه امكان احراز هويت و ارتباط با آنها وجود دارد تعلق داشته باشد، با دستور مقام قضائي رسيدگي كننده به پرونده و رفع اثر فوري محتواي مجرمانه از سوي دارندگان، تارنما (وب سايت) مزبور تا صدور حكم نهايي پالايش (فيلتر) نخواهد شد.
تبصره ۲- پالايش (فيلتر) محتواي مجرمانه موضوع شكايت خصوصي با دستور مقام قضائي رسيدگي كننده به پرونده انجام خواهد گرفت.
ماده ۲۲- قوۀ قضاييه موظف است ظرف يك ماه از تاريخ تصويب اين قانون كارگروه (كميته) تعيين مصاديق محتواي مجرمانه را در محل دادستاني كل كشور تشكيل دهد. وزير يا نمايندۀ وزارتخانه‎ هاي آموزش و پرورش، ارتباطات و فناوري اطلاعات، اطلاعات، دادگستري، علوم، تحقيقات و فناوري، فرهنگ و ارشاد اسلامي، رئيس سازمان تبليغات اسلامي، رئيس سازمان‎ صدا و سيما و فرمانده نيروي انتظامي، يك نفر خبره در فناوري اطلاعات و ارتباطات به انتخاب كميسيون صنايع و معادن مجلس شوراي اسلامي و يك نفر از نمايندگان عضو كميسيون قضائي و حقوقي به انتخاب كميسيون قضائي و حقوقي و تأييد مجلس شوراي اسلامي اعضاي كارگروه (كميته) را تشكيل خواهند داد. رياست كارگروه (كميته) به عهدۀ دادستان كل كشور خواهد بود.
تبصره ۱- جلسات كارگروه (كميته) حداقل هر پانزده روز يك بار و با حضور هفت نفر عضو رسميت مي يابد وتصميمات كارگروه (كميته) با اكثريت نسبي حاضران معتبر خواهد بود.
تبصره ۲- كارگروه (كميته) موظف است به شكايات راجع به مصاديق پالايش (فيلتر) شده رسيدگي و نسبت به آنها تصميم گيري كند.
تبصره ۳- كارگروه (كميته) موظف است هر شش ماه گزارشي در خصوص روند پالايش (فيلتر) محتواي مجرمانه را به رؤساي قواي سه گانه و شوراي عالي امنيت ملي تقديم كند.
ماده ۲۳- ارائه دهندگان خدمات ميزباني موظفند به محض دريافت دستور كارگروه (كميته) تعيين مصاديق مذكور در مادۀ فوق يا مقام قضائي رسيدگي كننده به پرونده مبني بر وجود محتواي مجرمانه در سامانه هاي‎ رايانه ‎اي خود از ادامۀ دسترسي به آن ممانعت به عمل آورند. چنانچه عمداً از اجراي دستور كارگروه (كميته) يا مقام قضائي خودداري كنند، منحل خواهند شد. در غير اين صورت، چنانچه در اثر بي احتياطي و بي مبالاتي زمينۀ دسترسي به محتواي مجرمانه مزبور را فراهم كنند، در مرتبۀ نخست به جزاي نقدي از بيست ميليون (۰۰۰/۰۰۰/۲۰) ريال تا يكصد ميليون (۰۰۰ /۰۰۰ /۱۰۰) ريال و در مرتبۀ دوم به يكصد ميليون (۰۰۰/۰۰۰/۱۰۰) ريال تا يك ميليارد (۰۰۰ /۰۰۰ /۱۰۰) ريال و در مرتبۀ سوم به يك تا سه سال تعطيلي موقت محكوم خواهند شد.
تبصره ـ ارائه دهندگان خدمات ميزباني موظفند به محض آگاهي از وجود محتواي مجرمانه مراتب را به كارگروه (كميته) تعيين مصاديق اطلاع دهند.
ماده ۲۴- هركس بدون مجوز قانوني از پهناي باند بين ‎المللي براي برقراري ارتباطات مخابراتي مبتني بر پروتكل اينترنتي از خارج ايران به داخل يا برعكس استفاده كند، به حبس از يك تا سه سال يا جزاي نقدي از يكصد ميليون (۰۰۰ /۰۰۰ /۱۰۰) ريال تا يك ميليارد (۰۰۰ /۰۰۰ /۰۰۰ /۱) ريال يا هر دو مجازات محكوم خواهد شد.
فصل هفتم ـ ساير جرائم
ماده ۲۵- هر شخصي كه مرتكب اعمال زير شود، به حبس از نود و يك روز تا يك سال يا جزاي نقدي از پنج ميليون (۰۰۰ /۰۰۰ /۵) ريال تا بيست ميليون (۰۰۰ /۰۰۰ /۲۰) ريال يا هر دو مجازات محكوم خواهد شد:
الف) توليد يا انتشار يا توزيع و در دسترس قرار دادن يا معاملۀ داده‎ ها يا نرم‎ افزارها يا هر نوع ابزار الكترونيكي كه صرفاً به منظور ارتكاب جرائم رايانه ‎اي به كار مي ‎رود.
ب) فروش يا انتشار يا در دسترس قرار دادن گذرواژه يا هر داده ‎اي كه امكان دسترسي غيرمجاز به داده‎ ها يا سامانه ‎هاي رايانه ‎اي يا مخابراتي متعلق به ديگري را بدون رضايت او فراهم مي ‎كند.
ج) انتشار يا در دسترس قراردادن محتويات آموزش دسترسي غيرمجاز، شنود غيرمجاز، جاسوسي رايانه اي و تخريب و اخلال در داده ها يا سيستم هاي رايانه اي و مخابراتي.
تبصره ـ چنانچه مرتكب، اعمال ياد شده را حرفه خود قرار داده باشد، به حداكثر هر دو مجازات مقرر در اين ماده محكوم خواهد شد.
فصل هشتم ـ تشديد مجازات‌ها
ماده ۲۶- در موارد زير، حسب مورد مرتكب به بيش از دو سوم حداكثر يك يا دو مجازات مقرر محكوم خواهد شد:
الف) هر يك از كارمندان و كاركنان اداره ها و سازمان‌ها يا شوراها و يا شهرداريها و موسسه ها و شركت‌هاي دولتي و يا وابسته به دولت يا نهادهاي انقلابي و بنيادها و مؤسسه هايي كه زير نظر ولي فقيه اداره مي شوند و ديوان محاسبات و مؤسسه هايي كه با كمك مستمر دولت اداره مي شوند و يا دارندگان پايه قضائي و به طور كلي اعضاء و كاركنان قواي سه گانه و همچنين نيروهاي مسلح و مأموران به خدمت عمومي اعم از رسمي و غيررسمي به مناسبت انجام وظيفه مرتكب جرم رايانه ‎اي شده باشند.
ب) متصدي يا متصرف قانوني شبكه‎ هاي رايانه‎ اي يا مخابراتي كه به مناسبت شغل خود مرتكب جرم رايانه‌اي شده باشد.
ج) داده‎ ها يا سامانه‎ هاي رايانه ‎اي يا مخابراتي، متعلق به دولت يا نهادها و مراكز ارائه دهنده خدمات عمومي باشد.
د) جرم به صورت سازمان يافته ارتكاب يافته باشد.
هـ) جرم در سطح گسترده ‎اي ارتكاب يافته باشد.
ماده ۲۷- در صورت تكرار جرم براي بيش از دو بار دادگاه مي تواند مرتكب را از خدمات الكترونيكي عمومي از قبيل اشتراك اينترنت، تلفن همراه، اخذ نام دامنۀ مرتبه بالاي كشوري و بانكداري الكترونيكي محروم كند:
الف) چنانچه مجازات حبس آن جرم نود و يك روز تا دو سال حبس باشد، محروميت از يك ماه تا يك سال.
ب) چنانچه مجازات حبس آن جرم دو تا پنج سال حبس باشد، محروميت از يك تا سه سال.
ج) چنانچه مجازات حبس آن جرم بيش از پنج سال حبس باشد، محروميت از سه تا پنج سال.
[…]
ماده ۵۵- شماره مواد (۱) تا (۵۴) اين قانون به عنوان مواد (۷۲۹) تا (۷۸۲) قانون مجازات اسلامي (بخش تعزيرات) با عنوان فصل جرائم رايانه اي منظور و شماره ماده (۷۲۹) قانون مجازات اسلامي به شماره (۷۸۳) اصلاح گردد.
ماده ۵۶- قوانين و مقررات مغاير با اين قانون ملغي است.
قانون فوق مشتمل بر ۵۶ ماده و ۲۵ تبصره درجلسه علني روز سه شنبه مورخ پنجم خرداد ماه يكهزار و سيصد و هشتاد و هشت مجلس شوراي اسلامي تصويب و در تاريخ ۲۰ /۳ /۱۳۸۸ به تأييد شوراي نگهبان رسيد.
