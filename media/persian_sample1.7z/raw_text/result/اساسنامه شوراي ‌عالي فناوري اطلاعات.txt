اساسنامه شوراي ‌عالي فناوري اطلاعات مصوبه شماره 1۵069 ت 317۵7 هـ مورخ 11/3/1384 با اعمال اصلاحات
هیئت‌وزیران در جلسه مورخ 4/3/1384 بنا به پيشنهاد شماره 100/170۵7 مورخ 14/6/1383 وزارت ارتباطات و فناوري اطلاعات و به استناد بند (ج‌) ماده (4) قانون وظايف و اختيارات وزارت ‌ارتباطات و فناوري اطلاعات - مصوب 1382 - اساسنامه شورای عالی فناوري اطلاعات را به شرح زير تصويب نمود:
ماده 1- هدف از تشكيل شوراي ‌عالي فناوري اطلاعات كه در اين اساسنامه به‌اختصار شوراي ‌عالي ناميده ‌مي‌شود، سیاست‌گذاری و تدوين راهبردهاي ملي در قلمرو فناوري اطلاعات‌، تدوين برنامه‌هاي ميان‌مدت و بلندمدت براي توسعه پژوهش‌های بنيادي و كاربردي در قلمرو فناوري اطلاعات و گسترش كاربري فناوري‌ اطلاعات و ارتباطات در كشور و برنامه‌هاي توسعه بخش‌های مختلف مي‌باشد.
ماده 2- وظايف شوراي ‌عالي به شرح زير است‌:
1- تدوين اهداف كلان و راهبردي توسعه فناوري اطلاعات در كشور.
2- سیاست‌گذاری و تدوين راهبردهاي لازم براي گسترش به‌کارگیری فناوري اطلاعات در زمینه‌های مختلف اجتماعي‌، اقتصادي و فرهنگي‌.
3- تمهيد و تدوين نظام جامع فناوري اطلاعات و تعيين وظايف بخش‌های مختلف كشور در نظام جامع‌ یادشده.
4- تدوين مقررات‌، آيين‌نامه‌ها و ضوابط لازم براي قلمرو فناوري اطلاعات‌.
۵- تدوين برنامه‌هاي كلان پژوهش در جهت توسعه فناوري اطلاعات در كشور.
6- تدوين برنامه‌هاي همكاري‌هاي ارتباطات بين‌المللي در قلمرو فناوري اطلاعات‌.
ماده 3- رياست شوراي‌ عالي بر عهده رئیس‌جمهور است و در غياب ايشان‌، معاون اول رئيس جمهور اين وظيفه را بر عهده خواهد داشت‌.
ماده 4- تركيب اعضاي شوراي ‌عالي به اين شرح است‌:
1- رئيس جمهور (رئيس شوراي‌ عالي‌).
2- وزير ارتباطات و فناوري اطلاعات‌.
3- وزير علوم‌، تحقيقات و فناوري اطلاعات.
4- وزير بازرگاني.
۵- وزير صنايع و معادن.
6- رئيس سازمان مديريت و برنامه‌ريزي كشور.
7- وزير دفاع و پشتيباني نيروهاي مسلح‌.
8- وزير بهداشت‌، درمان و آموزش پزشكي‌.
9- وزير آموزش‌وپرورش.
10- وزير رفاه و تأمين اجتماعي‌.
11- وزير امور اقتصادي و دارايي‌.
12- رئیس‌کل بانك مركزي جمهوري اسلامي ايران‌.
13- سه نفر از متخصصان فناوري اطلاعات از بخش غیردولتی به پيشنهاد وزير ارتباطات و فناوري ‌اطلاعات و حكم رئیس‌جمهور.
14- وزير اطلاعات
1۵- وزير كشور
تبصره- وزراي ذي‌ربط برحسب موضوع طرح‌شده، بنابر دعوت دبير شوراي‌ عالي با حق رأي در جلسه حضور خواهند يافت‌.
ماده ۵- تصميمات شوراي‌ عالي با رعايت سیاست‌های كلي نظام و در چارچوب قوانين و مقررات‌، پس از تأييد رئیس‌جمهور توسط وزير ارتباطات و فناوري اطلاعات ابلاغ مي‌گردد و مسئوليت نظارت بر حسن اجراي آن بر عهده وي خواهد بود.
ماده 6- دبيرخانه شوراي ‌عالي در وزارت ارتباطات و فناوري اطلاعات تشكيل و دبير آن به پيشنهاد وزير ارتباطات و فناوري اطلاعات و با حكم رئیس‌جمهور منصوب مي‌شود.
ماده 7- شوراي ‌عالي حداقل سالي دو بار تشكيل جلسه مي‌دهد و جلسات آن‌، با حضور دوسوم اعضا رسميت خواهد يافت‌.
مصوبات شوراي ‌عالي بارأی نصف به‌علاوه يك اعضاي حاضر در جلسه قابل‌اجرا خواهد بود.
ماده 8- شوراي ‌عالي مي‌تواند كارگروه‌هاي تخصصي تشكيل دهد.
شرح وظايف و نحوه تشكيل اين كارگروه‌ها به تصويب شوراي ‌عالي خواهد رسيد.
ماده 9- دبيرخانه شوراي ‌عالي به‌منظور جلوگيري از دوباره‌کاری و انجام فعالیت‌های موازي‌، هماهنگي و تبادل‌نظر لازم را با دبيرخانه ساير شوراهاي مشابه به عمل مي‌آورد.
